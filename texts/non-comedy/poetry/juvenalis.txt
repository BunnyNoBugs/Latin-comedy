SATVRA I 
Semper ego auditor tantum? numquamne reponam 
uexatus totiens rauci Theseide Cordi? 
inpune ergo mihi recitauerit ille togatas, 
hic elegos? inpune diem consumpserit ingens 
Telephus aut summi plena iam margine libri 
scriptus et in tergo necdum finitus Orestes? 
nota magis nulli domus est sua quam mihi lucus 
Martis et Aeoliis uicinum rupibus antrum 
Vulcani; quid agant uenti, quas torqueat umbras 
Aeacus, unde alius furtiuae deuehat aurum 
pelliculae, quantas iaculetur Monychus ornos, 
Frontonis platani conuolsaque marmora clamant 
semper et adsiduo ruptae lectore columnae. 
expectes eadem a summo minimoque poeta. 
et nos ergo manum ferulae subduximus, et nos 
consilium dedimus Sullae, priuatus ut altum 
dormiret. stulta est clementia, cum tot ubique 
uatibus occurras, periturae parcere chartae. 
cur tamen hoc potius libeat decurrere campo, 
per quem magnus equos Auruncae flexit alumnus, 
si uacat ac placidi rationem admittitis, edam. 
cum tener uxorem ducat spado, Meuia Tuscum 
figat aprum et nuda teneat uenabula mamma, 
patricios omnis opibus cum prouocet unus  
quo tondente grauis iuueni mihi barba sonabat, 
cum pars Niliacae plebis, cum uerna Canopi 
Crispinus Tyrias umero reuocante lacernas 
uentilet aestiuum digitis sudantibus aurum 
nec sufferre queat maioris pondera gemmae, 
difficile est saturam non scribere. nam quis iniquae 
tam patiens urbis, tam ferreus, ut teneat se, 
causidici noua cum ueniat lectica Mathonis 
plena ipso, post hunc magni delator amici 
et cito rapturus de nobilitate comesa 
quod superest, quem Massa timet, quem munere palpat 
Carus et a trepido Thymele summissa Latino; 
cum te summoueant qui testamenta merentur 
noctibus, in caelum quos euehit optima summi 
nunc uia processus, uetulae uesica beatae? 
unciolam Proculeius habet, sed Gillo deuncem, 
partes quisque suas ad mensuram inguinis heres. 
accipiat sane mercedem sanguinis et sic 
palleat ut nudis pressit qui calcibus anguem 
aut Lugudunensem rhetor dicturus ad aram. 
quid referam quanta siccum iecur ardeat ira, 
cum populum gregibus comitum premit hic spoliator 
pupilli prostantis et hic damnatus inani 
iudicio? quid enim saluis infamia nummis? 
exul ab octaua Marius bibit et fruitur dis 
iratis, at tu uictrix, prouincia, ploras. 
haec ego non credam Venusina digna lucerna? 
haec ego non agitem? sed quid magis? Heracleas 
aut Diomedeas aut mugitum labyrinthi 
et mare percussum puero fabrumque uolantem,  
cum leno accipiat moechi bona, si capiendi 
ius nullum uxori, doctus spectare lacunar, 
doctus et ad calicem uigilanti stertere naso; 
cum fas esse putet curam sperare cohortis 
qui bona donauit praesepibus et caret omni 
maiorum censu, dum peruolat axe citato 
Flaminiam puer Automedon? nam lora tenebat 
ipse, lacernatae cum se iactaret amicae. 
nonne libet medio ceras inplere capaces 
quadriuio, cum iam sexta ceruice feratur 
hinc atque inde patens ac nuda paene cathedra 
et multum referens de Maecenate supino 
signator falsi, qui se lautum atque beatum 
exiguis tabulis et gemma fecerit uda? 
occurrit matrona potens, quae molle Calenum 
porrectura uiro miscet sitiente rubetam 
instituitque rudes melior Lucusta propinquas 
per famam et populum nigros efferre maritos. 
aude aliquid breuibus Gyaris et carcere dignum, 
si uis esse aliquid. probitas laudatur et alget; 
criminibus debent hortos, praetoria, mensas, 
argentum uetus et stantem extra pocula caprum. 
quem patitur dormire nurus corruptor auarae, 
quem sponsae turpes et praetextatus adulter? 
si natura negat, facit indignatio uersum 
qualemcumque potest, quales ego uel Cluuienus. 
ex quo Deucalion nimbis tollentibus aequor 
nauigio montem ascendit sortesque poposcit 
paulatimque anima caluerunt mollia saxa  
et maribus nudas ostendit Pyrrha puellas, 
quidquid agunt homines, uotum, timor, ira, uoluptas, 
gaudia, discursus, nostri farrago libelli est. 
et quando uberior uitiorum copia? quando 
maior auaritiae patuit sinus? alea quando 
hos animos? neque enim loculis comitantibus itur 
ad casum tabulae, posita sed luditur arca. 
proelia quanta illic dispensatore uidebis 
armigero! simplexne furor sestertia centum 
perdere et horrenti tunicam non reddere seruo? 
quis totidem erexit uillas, quis fercula septem 
secreto cenauit auus? nunc sportula primo 
limine parua sedet turbae rapienda togatae. 
ille tamen faciem prius inspicit et trepidat ne 
suppositus uenias ac falso nomine poscas 
agnitus accipies. iubet a praecone uocari 
ipsos Troiugenas, nam uexant limen et ipsi 
nobiscum. da praetori, da deinde tribuno. 
sed libertinus prior est. prior inquit ego adsum. 
cur timeam dubitemue locum defendere, quamuis 
natus ad Euphraten, molles quod in aure fenestrae 
arguerint, licet ipse negem? sed quinque tabernae 
quadringenta parant. quid confert purpura maior 
optandum, si Laurenti custodit in agro 
conductas Coruinus ouis, ego possideo plus 
Pallante et Licinis? expectent ergo tribuni, 
uincant diuitiae, sacro ne cedat honori 
nuper in hanc urbem pedibus qui uenerat albis, 
quandoquidem inter nos sanctissima diuitiarum 
maiestas, etsi funesta Pecunia templo  
nondum habitat, nullas nummorum ereximus aras, 
ut colitur Pax atque Fides, Victoria, Virtus 
quaeque salutato crepitat Concordia nido. 
sed cum summus honor finito conputet anno, 
sportula quid referat, quantum rationibus addat, 
quid facient comites quibus hinc toga, calceus hinc est 
et panis fumusque domi? densissima centum 
quadrantes lectica petit, sequiturque maritum 
languida uel praegnas et circumducitur uxor. 
hic petit absenti nota iam callidus arte 
ostendens uacuam et clausam pro coniuge sellam. 
Galla mea est inquit, citius dimitte. moraris? 
profer, Galla, caput. noli uexare, quiescet. 
ipse dies pulchro distinguitur ordine rerum 
sportula, deinde forum iurisque peritus Apollo 
atque triumphales, inter quas ausus habere 
nescio quis titulos Aegyptius atque Arabarches, 
cuius ad effigiem non tantum meiiere fas est. 
uestibulis abeunt ueteres lassique clientes 
uotaque deponunt, quamquam longissima cenae 
spes homini; caulis miseris atque ignis emendus. 
optima siluarum interea pelagique uorabit 
rex horum uacuisque toris tantum ipse iacebit. 
nam de tot pulchris et latis orbibus et tam 
antiquis una comedunt patrimonia mensa. 
nullus iam parasitus erit. sed quis ferat istas 
luxuriae sordes? quanta est gula quae sibi totos 
ponit apros, animal propter conuiuia natum! 
poena tamen praesens, cum tu deponis amictus  
turgidus et crudum pauonem in balnea portas. 
hinc subitae mortes atque intestata senectus. 
it noua nec tristis per cunctas fabula cenas; 
ducitur iratis plaudendum funus amicis. 
nil erit ulterius quod nostris moribus addat 
posteritas, eadem facient cupientque minores, 
omne in praecipiti uitium stetit. utere uelis, 
totos pande sinus. dices hic forsitan unde 
ingenium par materiae? unde illa priorum 
scribendi quodcumque animo flagrante liberet 
simplicitas? cuius non audeo dicere nomen? 
quid refert dictis ignoscat Mucius an non? 
pone Tigillinum, taeda lucebis in illa 
qua stantes ardent qui fixo gutture fumant, 
et latum media sulcum deducit harena. 
qui dedit ergo tribus patruis aconita, uehatur 
pensilibus plumis atque illinc despiciat nos? 
cum ueniet contra, digito compesce labellum 
accusator erit qui uerbum dixerit hic est. 
securus licet Aenean Rutulumque ferocem 
committas, nulli grauis est percussus Achilles 
aut multum quaesitus Hylas urnamque secutus 
ense uelut stricto quotiens Lucilius ardens 
infremuit, rubet auditor cui frigida mens est 
criminibus, tacita sudant praecordia culpa.  
inde ira et lacrimae. tecum prius ergo uoluta 
haec animo ante tubas galeatum sero duelli 
paenitet. experiar quid concedatur in illos 
quorum Flaminia tegitur cinis atque Latina. 
SATVRA II 
Vltra Sauromatas fugere hinc libet et glacialem 
Oceanum, quotiens aliquid de moribus audent 
qui Curios simulant et Bacchanalia uiuunt. 
indocti primum, quamquam plena omnia gypso 
Chrysippi inuenias; nam perfectissimus horum, 
si quis Aristotelen similem uel Pittacon emit  
et iubet archetypos pluteum seruare Cleanthas. 
frontis nulla fides; quis enim non uicus abundat 
tristibus obscenis? castigas turpia, cum sis 
inter Socraticos notissima fossa cinaedos? 
hispida membra quidem et durae per bracchia saetae 
promittunt atrocem animum, sed podice leui 
caeduntur tumidae medico ridente mariscae. 
rarus sermo illis et magna libido tacendi 
atque supercilio breuior coma. uerius ergo 
et magis ingenue Peribomius; hunc ego fatis 
inputo, qui uultu morbum incessuque fatetur. 
horum simplicitas miserabilis, his furor ipse 
dat ueniam; sed peiiores, qui talia uerbis 
Herculis inuadunt et de uirtute locuti 
clunem agitant. ego te ceuentem, Sexte, uerebor? 
infamis Varillus ait, quo deterior te?  
loripedem rectus derideat, Aethiopem albus. 
quis tulerit Gracchos de seditione querentes? 
quis caelum terris non misceat et mare caelo 
si fur displiceat Verri, homicida Miloni, 
Clodius accuset moechos, Catilina Cethegum, 
in tabulam Sullae si dicant discipuli tres? 
qualis erat nuper tragico pollutus adulter 
concubitu, qui tunc leges reuocabat amaras 
omnibus atque ipsis Veneri Martique timendas, 
cum tot abortiuis fecundam Iulia uuluam 
solueret et patruo similes effunderet offas. 
nonne igitur iure ac merito uitia ultima fictos 
contemnunt Scauros et castigata remordent? 
non tulit ex illis toruum Laronia quendam 
clamantem totiens ubi nunc, lex Iulia, dormis? 
atque ita subridens felicia tempora, quae te 
moribus opponunt. habeat iam Roma pudorem 
tertius e caelo cecidit Cato. sed tamen unde 
haec emis, hirsuto spirant opobalsama collo 
quae tibi? ne pudeat dominum monstrare tabernae. 
quod si uexantur leges ac iura, citari 
ante omnis debet Scantinia. respice primum 
et scrutare uiros, faciunt nam plura; sed illos 
defendit numerus iunctaeque umbone phalanges. 
magna inter molles concordia. non erit ullum 
exemplum in nostro tam detestabile sexu. 
Tedia non lambit Cluuiam nec Flora Catullam 
Hispo subit iuuenes et morbo pallet utroque. 
numquid nos agimus causas, ciuilia iura  
nouimus aut ullo strepitu fora uestra mouemus? 
luctantur paucae, comedunt coloephia paucae. 
uos lanam trahitis calathisque peracta refertis 
uellera, uos tenui praegnantem stamine fusum 
Penelope melius, leuius torquetis Arachne, 
horrida quale facit residens in codice paelex. 
notum est cur solo tabulas inpleuerit Hister 
liberto, dederit uiuus cur multa puellae. 
diues erit magno quae dormit tertia lecto. 
tu nube atque tace donant arcana cylindros. 
de nobis post haec tristis sententia fertur? 
dat ueniam coruis, uexat censura columbas. 
fugerunt trepidi uera ac manifesta canentem 
Stoicidae; quid enim falsi Laronia? sed quid 
non facient alii, cum tu multicia sumas, 
Cretice, et hanc uestem populo mirante perores 
in Proculas et Pollittas? est moecha Fabulla; 
damnetur, si uis, etiam Carfinia talem 
non sumet damnata togam. sed Iulius ardet, 
aestuo. nudus agas minus est insania turpis. 
en habitum quo te leges ac iura ferentem 
uulneribus crudis populus modo uictor et illud 
montanum positis audiret uulgus aratris. 
quid non proclames, in corpore iudicis ista 
si uideas? quaero an deceant multicia testem. 
acer et indomitus libertatisque magister, 
Cretice, perluces. dedit hanc contagio labem 
et dabit in plures, sicut grex totus in agris 
unius scabie cadit et porrigine porci  
uuaque conspecta liuorem ducit ab uua. 
foedius hoc aliquid quandoque audebis amictu; 
nemo repente fuit turpissimus. accipient te 
paulatim qui longa domi redimicula sumunt 
frontibus et toto posuere monilia collo 
atque bonam tenerae placant abdomine porcae 
et magno cratere deam. sed more sinistro 
exagitata procul non intrat femina limen 
solis ara deae maribus patet. ite, profanae, 
clamatur, nullo gemit hic tibicina cornu. 
talia secreta coluerunt orgia taeda 
Cecropiam soliti Baptae lassare Cotyton. 
ille supercilium madida fuligine tinctum 
obliqua producit acu pingitque trementis 
attollens oculos; uitreo bibit ille priapo 
reticulumque comis auratum ingentibus implet 
caerulea indutus scutulata aut galbina rasa 
et per Iunonem domini iurante ministro; 
ille tenet speculum, pathici gestamen Othonis, 
Actoris Aurunci spolium, quo se ille uidebat 
armatum, cum iam tolli uexilla iuberet. 
res memoranda nouis annalibus atque recenti 
historia, speculum ciuilis sarcina belli. 
nimirum summi ducis est occidere Galbam 
et curare cutem, summi constantia ciuis 
Bebriaci campis solium adfectare Palati 
et pressum in faciem digitis extendere panem,  
quod nec in Assyrio pharetrata Sameramis orbe 
maesta nec Actiaca fecit Cleopatra carina. 
hic nullus uerbis pudor aut reuerentia mensae, 
hic turpis Cybeles et fracta uoce loquendi 
libertas et crine senex fanaticus albo 
sacrorum antistes, rarum ac memorabile magni 
gutturis exemplum conducendusque magister. 
quid tamen expectant, Phrygio quos tempus erat iam 
more superuacuam cultris abrumpere carnem? 
quadringenta dedit Gracchus sestertia dotem 
cornicini, siue hic recto cantauerat aere; 
signatae tabulae, dictum feliciter, ingens 
cena sedet, gremio iacuit noua nupta mariti. 
o proceres, censore opus est an haruspice nobis? 
scilicet horreres maioraque monstra putares, 
si mulier uitulum uel si bos ederet agnum? 
segmenta et longos habitus et flammea sumit 
arcano qui sacra ferens nutantia loro 
sudauit clipeis ancilibus. o pater urbis, 
unde nefas tantum Latiis pastoribus? unde 
haec tetigit, Gradiue, tuos urtica nepotes? 
traditur ecce uiro clarus genere atque opibus uir, 
nec galeam quassas nec terram cuspide pulsas 
nec quereris patri. uade ergo et cede seueri 
iugeribus campi, quem neglegis. officium cras 
primo sole mihi peragendum in ualle Quirini. 
quae causa officii? quid quaeris? nubit amicus 
nec multos adhibet. liceat modo uiuere, fient, 
fient ista palam, cupient et in acta referri.  
interea tormentum ingens nubentibus haeret 
quod nequeant parere et partu retinere maritos. 
sed melius, quod nil animis in corpora iuris 
natura indulget steriles moriuntur, et illis 
turgida non prodest condita pyxide Lyde, 
nec prodest agili palmas praebere luperco. 
uicit et hoc monstrum tunicati fuscina Gracchi, 
lustrauitque fuga mediam gladiator harenam 
et Capitolinis generosior et Marcellis 
et Catuli Paulique minoribus et Fabiis et 
omnibus ad podium spectantibus, his licet ipsum 
admoueas cuius tunc munere retia misit. 
esse aliquos manes et subterranea regna, 
Cocytum et Stygio ranas in gurgite nigras, 
atque una transire uadum tot milia cumba 
nec pueri credunt, nisi qui nondum aere lauantur. 
sed tu uera puta Curius quid sentit et ambo 
Scipiadae, quid Fabricius manesque Camilli, 
quid Cremerae legio et Cannis consumpta iuuentus, 
tot bellorum animae, quotiens hinc talis ad illos 
umbra uenit? cuperent lustrari, si qua darentur 
sulpura cum taedis et si foret umida laurus. 
illic heu miseri traducimur. arma quidem ultra 
litora Iuuernae promouimus et modo captas 
Orcadas ac minima contentos nocte Britannos, 
sed quae nunc populi fiunt uictoris in urbe 
non faciunt illi quos uicimus. et tamen unus  
Armenius Zalaces cunctis narratur ephebis 
mollior ardenti sese indulsisse tribuno. 
aspice quid faciant commercia uenerat obses, 
hic fiunt homines. nam si mora longior urbem 
indulsit pueris, non umquam derit amator. 
mittentur bracae, cultelli, frena, flagellum 
sic praetextatos referunt Artaxata mores. 
SATVRA III 
Quamuis digressu ueteris confusus amici 
laudo tamen, uacuis quod sedem figere Cumis 
destinet atque unum ciuem donare Sibyllae. 
ianua Baiarum est et gratum litus amoeni 
secessus. ego uel Prochytam praepono Suburae; 
nam quid tam miserum, tam solum uidimus, ut non 
deterius credas horrere incendia, lapsus 
tectorum adsiduos ac mille pericula saeuae 
urbis et Augusto recitantes mense poetas? 
sed dum tota domus raeda componitur una, 
substitit ad ueteres arcus madidamque Capenam. 
hic, ubi nocturnae Numa constituebat amicae 
nunc sacri fontis nemus et delubra locantur 
Iudaeis, quorum cophinus fenumque supellex; 
omnis enim populo mercedem pendere iussa est 
arbor et eiectis mendicat silua Camenis,  
in uallem Egeriae descendimus et speluncas 
dissimiles ueris. quanto praesentius esset 
numen aquis, uiridi si margine cluderet undas  
herba nec ingenuum uiolarent marmora tofum. 
hic tunc Vmbricius quando artibus inquit honestis 
nullus in urbe locus, nulla emolumenta laborum, 
res hodie minor est here quam fuit atque eadem cras 
deteret exiguis aliquid, proponimus illuc 
ire, fatigatas ubi Daedalus exuit alas, 
dum noua canities, dum prima et recta senectus, 
dum superest Lachesi quod torqueat et pedibus me 
porto meis nullo dextram subeunte bacillo. 
cedamus patria. uiuant Artorius istic 
et Catulus, maneant qui nigrum in candida uertunt, 
quis facile est aedem conducere, flumina, portus, 
siccandam eluuiem, portandum ad busta cadauer, 
et praebere caput domina uenale sub hasta. 
quondam hi cornicines et municipalis harenae 
perpetui comites notaeque per oppida buccae 
munera nunc edunt et, uerso pollice uulgus 
cum iubet, occidunt populariter; inde reuersi 
conducunt foricas, et cur non omnia? cum sint 
quales ex humili magna ad fastigia rerum 
extollit quotiens uoluit Fortuna iocari. 
quid Romae faciam? mentiri nescio; librum, 
si malus est, nequeo laudare et poscere; motus 
astrorum ignoro; funus promittere patris 
nec uolo nec possum; ranarum uiscera numquam 
inspexi; ferre ad nuptam quae mittit adulter, 
quae mandat, norunt alii; me nemo ministro 
fur erit, atque ideo nulli comes exeo tamquam 
mancus et extinctae corpus non utile dextrae.  
quis nunc diligitur nisi conscius et cui feruens 
aestuat occultis animus semperque tacendis? 
nil tibi se debere putat, nil conferet umquam, 
participem qui te secreti fecit honesti. 
carus erit Verri qui Verrem tempore quo uult 
accusare potest. tanti tibi non sit opaci 
omnis harena Tagi quodque in mare uoluitur aurum, 
ut somno careas ponendaque praemia sumas 
tristis et a magno semper timearis amico. 
quae nunc diuitibus gens acceptissima nostris 
et quos praecipue fugiam, properabo fateri, 
nec pudor obstabit. non possum ferre, Quirites, 
Graecam urbem. quamuis quota portio faecis Achaei? 
iam pridem Syrus in Tiberim defluxit Orontes 
et linguam et mores et cum tibicine chordas 
obliquas nec non gentilia tympana secum 
uexit et ad circum iussas prostare puellas. 
ite, quibus grata est picta lupa barbara mitra. 
rusticus ille tuus sumit trechedipna, Quirine, 
et ceromatico fert niceteria collo. 
hic alta Sicyone, ast hic Amydone relicta, 
hic Andro, ille Samo, hic Trallibus aut Alabandis, 
Esquilias dictumque petunt a uimine collem, 
uiscera magnarum domuum dominique futuri. 
ingenium uelox, audacia perdita, sermo 
promptus et Isaeo torrentior. ede quid illum 
esse putes. quemuis hominem secum attulit ad nos 
grammaticus, rhetor, geometres, pictor, aliptes, 
augur, schoenobates, medicus, magus, omnia nouit 
Graeculus esuriens in caelum iusseris ibit.  
in summa non Maurus erat neque Sarmata nec Thrax 
qui sumpsit pinnas, mediis sed natus Athenis. 
horum ego non fugiam conchylia? me prior ille 
signabit fultusque toro meliore recumbet, 
aduectus Romam quo pruna et cottana uento? 
usque adeo nihil est quod nostra infantia caelum 
hausit Auentini baca nutrita Sabina? 
quid quod adulandi gens prudentissima laudat 
sermonem indocti, faciem deformis amici, 
et longum inualidi collum ceruicibus aequat 
Herculis Antaeum procul a tellure tenentis, 
miratur uocem angustam, qua deterius nec 
ille sonat quo mordetur gallina marito? 
haec eadem licet et nobis laudare, sed illis 
creditur. an melior cum Thaida sustinet aut cum 
uxorem comoedus agit uel Dorida nullo 
cultam palliolo? mulier nempe ipsa uidetur, 
non persona, loqui uacua et plana omnia dicas 
infra uentriculum et tenui distantia rima. 
nec tamen Antiochus nec erit mirabilis illic 
aut Stratocles aut cum molli Demetrius Haemo 
natio comoeda est. rides, maiore cachinno 
concutitur; flet, si lacrimas conspexit amici, 
nec dolet; igniculum brumae si tempore poscas, 
accipit endromidem; si dixeris aestuo, sudat. 
non sumus ergo pares melior, qui semper et omni 
nocte dieque potest aliena sumere uultum 
a facie, iactare manus laudare paratus,  
si bene ructauit, si rectum minxit amicus, 
si trulla inuerso crepitum dedit aurea fundo. 
praeterea sanctum nihil aut ab inguine tutum, 
non matrona laris, non filia uirgo, nec ipse 
sponsus leuis adhuc, non filius ante pudicus. 
horum si nihil est, auiam resupinat amici. 
scire uolunt secreta domus atque inde timeri. 
et quoniam coepit Graecorum mentio, transi 
gymnasia atque audi facinus maioris abollae. 
Stoicus occidit Baream delator amicum 
discipulumque senex ripa nutritus in illa 
ad quam Gorgonei delapsa est pinna caballi. 
non est Romano cuiquam locus hic, ubi regnat 
Protogenes aliquis uel Diphilus aut Hermarchus, 
qui gentis uitio numquam partitur amicum, 
solus habet. nam cum facilem stillauit in aurem 
exiguum de naturae patriaeque ueneno, 
limine summoueor, perierunt tempora longi 
seruitii; nusquam minor est iactura clientis. 
quod porro officium, ne nobis blandiar, aut quod 
pauperis hic meritum, si curet nocte togatus 
currere, cum praetor lictorem inpellat et ire 
praecipitem iubeat dudum uigilantibus orbis, 
ne prior Albinam et Modiam collega salutet? 
diuitis hic seruo cludit latus ingenuorum 
filius; alter enim quantum in legione tribuni 
accipiunt donat Caluinae uel Catienae, 
ut semel aut iterum super illam palpitet; at tu,  
cum tibi uestiti facies scorti placet, haeres 
et dubitas alta Chionen deducere sella. 
da testem Romae tam sanctum quam fuit hospes 
numinis Idaei, procedat uel Numa uel qui 
seruauit trepidam flagranti ex aede Mineruam 
protinus ad censum, de moribus ultima fiet 
quaestio. quot pascit seruos? quot possidet agri 
iugera? quam multa magnaque paropside cenat? 
quantum quisque sua nummorum seruat in arca, 
tantum habet et fidei. iures licet et Samothracum 
et nostrorum aras, contemnere fulmina pauper 
creditur atque deos dis ignoscentibus ipsis. 
quid quod materiam praebet causasque iocorum 
omnibus hic idem, si foeda et scissa lacerna, 
si toga sordidula est et rupta calceus alter 
pelle patet, uel si consuto uolnere crassum 
atque recens linum ostendit non una cicatrix? 
nil habet infelix paupertas durius in se 
quam quod ridiculos homines facit. exeat inquit, 
si pudor est, et de puluino surgat equestri, 
cuius res legi non sufficit, et sedeant hic 
lenonum pueri quocumque ex fornice nati, 
hic plaudat nitidus praeconis filius inter 
pinnirapi cultos iuuenes iuuenesque lanistae. 
sic libitum uano, qui nos distinxit, Othoni. 
quis gener hic placuit censu minor atque puellae 
sarcinulis inpar? quis pauper scribitur heres? 
quando in consilio est aedilibus? agmine facto 
debuerant olim tenues migrasse Quirites. 
haut facile emergunt quorum uirtutibus obstat  
res angusta domi, sed Romae durior illis 
conatus magno hospitium miserabile, magno 
seruorum uentres, et frugi cenula magno. 
fictilibus cenare pudet, quod turpe negabis 
translatus subito ad Marsos mensamque Sabellam 
contentusque illic Veneto duroque cucullo. 
pars magna Italiae est, si uerum admittimus, in qua 
nemo togam sumit nisi mortuus. ipsa dierum 
festorum herboso colitur si quando theatro 
maiestas tandemque redit ad pulpita notum 
exodium, cum personae pallentis hiatum 
in gremio matris formidat rusticus infans, 
aequales habitus illic similesque uidebis 
orchestram et populum; clari uelamen honoris 
sufficiunt tunicae summis aedilibus albae. 
hic ultra uires habitus nitor, hic aliquid plus 
quam satis est interdum aliena sumitur arca. 
commune id uitium est hic uiuimus ambitiosa 
paupertate omnes. quid te moror? omnia Romae 
cum pretio. quid das, ut Cossum aliquando salutes, 
ut te respiciat clauso Veiiento labello? 
ille metit barbam, crinem hic deponit amati; 
plena domus libis uenalibus accipe et istud 
fermentum tibi habe. praestare tributa clientes 
cogimur et cultis augere peculia seruis. 
quis timet aut timuit gelida Praeneste ruinam 
aut positis nemorosa inter iuga Volsiniis aut 
simplicibus Gabiis aut proni Tiburis arce? 
nos urbem colimus tenui tibicine fultam  
magna parte sui; nam sic labentibus obstat  
uilicus et, ueteris rimae cum texit hiatum, 
securos pendente iubet dormire ruina. 
uiuendum est illic, ubi nulla incendia, nulli 
nocte metus. iam poscit aquam, iam friuola transfert 
Vcalegon, tabulata tibi iam tertia fumant 
tu nescis; nam si gradibus trepidatur ab imis, 
ultimus ardebit quem tegula sola tuetur 
a pluuia, molles ubi reddunt oua columbae. 
lectus erat Cordo Procula minor, urceoli sex 
ornamentum abaci, nec non et paruulus infra 
cantharus et recubans sub eodem marmore Chiron, 
iamque uetus Graecos seruabat cista libellos 
et diuina opici rodebant carmina mures. 
nil habuit Cordus, quis enim negat? et tamen illud 
perdidit infelix totum nihil. ultimus autem 
aerumnae cumulus, quod nudum et frusta rogantem 
nemo cibo, nemo hospitio tectoque iuuabit. 
si magna Asturici cecidit domus, horrida mater, 
pullati proceres, differt uadimonia praetor. 
tum gemimus casus urbis, tunc odimus ignem. 
ardet adhuc, et iam accurrit qui marmora donet, 
conferat inpensas; hic nuda et candida signa, 
hic aliquid praeclarum Euphranoris et Polycliti, 
haec Asianorum uetera ornamenta deorum, 
hic libros dabit et forulos mediamque Mineruam, 
hic modium argenti. meliora ac plura reponit  
Persicus orborum lautissimus et merito iam 
suspectus tamquam ipse suas incenderit aedes. 
si potes auelli circensibus, optima Sorae 
aut Fabrateriae domus aut Frusinone paratur 
quanti nunc tenebras unum conducis in annum. 
hortulus hic puteusque breuis nec reste mouendus 
in tenuis plantas facili diffunditur haustu. 
uiue bidentis amans et culti uilicus horti 
unde epulum possis centum dare Pythagoreis. 
est aliquid, quocumque loco, quocumque recessu, 
unius sese dominum fecisse lacertae. 
plurimus hic aeger moritur uigilando sed ipsum 
languorem peperit cibus inperfectus et haerens 
ardenti stomacho; nam quae meritoria somnum 
admittunt? magnis opibus dormitur in urbe. 
inde caput morbi. raedarum transitus arto 
uicorum in flexu et stantis conuicia mandrae 
eripient somnum Druso uitulisque marinis. 
si uocat officium, turba cedente uehetur 
diues et ingenti curret super ora Liburna 
atque obiter leget aut scribet uel dormiet intus; 
namque facit somnum clausa lectica fenestra. 
ante tamen ueniet nobis properantibus obstat 
unda prior, magno populus premit agmine lumbos 
qui sequitur; ferit hic cubito, ferit assere duro 
alter, at hic tignum capiti incutit, ille metretam. 
pinguia crura luto, planta mox undique magna 
calcor, et in digito clauus mihi militis haeret.  
nonne uides quanto celebretur sportula fumo? 
centum conuiuae, sequitur sua quemque culina. 
Corbulo uix ferret tot uasa ingentia, tot res 
inpositas capiti, quas recto uertice portat 
seruulus infelix et cursu uentilat ignem. 
scinduntur tunicae sartae modo, longa coruscat 
serraco ueniente abies, atque altera pinum 
plaustra uehunt; nutant alte populoque minantur. 
nam si procubuit qui saxa Ligustica portat 
axis et euersum fudit super agmina montem, 
quid superest de corporibus? quis membra, quis ossa 
inuenit? obtritum uolgi perit omne cadauer 
more animae. domus interea secura patellas 
iam lauat et bucca foculum excitat et sonat unctis 
striglibus et pleno componit lintea guto. 
haec inter pueros uarie properantur, at ille 
iam sedet in ripa taetrumque nouicius horret 
porthmea nec sperat caenosi gurgitis alnum 
infelix nec habet quem porrigat ore trientem. 
respice nunc alia ac diuersa pericula noctis 
quod spatium tectis sublimibus unde cerebrum 
testa ferit, quotiens rimosa et curta fenestris 
uasa cadant, quanto percussum pondere signent 
et laedant silicem. possis ignauus haberi 
et subiti casus inprouidus, ad cenam si 
intestatus eas adeo tot fata, quot illa 
nocte patent uigiles te praetereunte fenestrae. 
ergo optes uotumque feras miserabile tecum, 
ut sint contentae patulas defundere pelues. 
ebrius ac petulans, qui nullum forte cecidit, 
dat poenas, noctem patitur lugentis amicum 
Pelidae, cubat in faciem, mox deinde supinus  
ergo non aliter poterit dormire; quibusdam 
somnum rixa facit. sed quamuis inprobus annis 
atque mero feruens cauet hunc quem coccina laena 
uitari iubet et comitum longissimus ordo, 
multum praeterea flammarum et aenea lampas. 
me, quem luna solet deducere uel breue lumen 
candelae, cuius dispenso et tempero filum, 
contemnit. miserae cognosce prohoemia rixae, 
si rixa est, ubi tu pulsas, ego uapulo tantum. 
stat contra starique iubet. parere necesse est; 
nam quid agas, cum te furiosus cogat et idem 
fortior? unde uenis exclamat, cuius aceto, 
cuius conche tumes? quis tecum sectile porrum 
sutor et elixi ueruecis labra comedit? 
nil mihi respondes? aut dic aut accipe calcem. 
ede ubi consistas in qua te quaero proseucha? 
dicere si temptes aliquid tacitusue recedas, 
tantumdem est feriunt pariter, uadimonia deinde 
irati faciunt. libertas pauperis haec est 
pulsatus rogat et pugnis concisus adorat 
ut liceat paucis cum dentibus inde reuerti. 
nec tamen haec tantum metuas; nam qui spoliet te 
non derit clausis domibus postquam omnis ubique 
fixa catenatae siluit compago tabernae. 
interdum et ferro subitus grassator agit rem 
armato quotiens tutae custode tenentur 
et Pomptina palus et Gallinaria pinus, 
sic inde huc omnes tamquam ad uiuaria currunt. 
qua fornace graues, qua non incude catenae? 
maximus in uinclis ferri modus, ut timeas ne  
uomer deficiat, ne marra et sarcula desint. 
felices proauorum atauos, felicia dicas 
saecula quae quondam sub regibus atque tribunis 
uiderunt uno contentam carcere Romam. 
his alias poteram et pluris subnectere causas, 
sed iumenta uocant et sol inclinat. eundum est; 
nam mihi commota iamdudum mulio uirga 
adnuit. ergo uale nostri memor, et quotiens te 
Roma tuo refici properantem reddet Aquino, 
me quoque ad Heluinam Cererem uestramque Dianam 
conuerte a Cumis. saturarum ego, ni pudet illas, 
auditor gelidos ueniam caligatus in agros. 
SATVRA IV 
Ecce iterum Crispinus, et est mihi saepe uocandus 
ad partes, monstrum nulla uirtute redemptum 
a uitiis, aegrae solaque libidine fortes 
deliciae, uiduas tantum aspernatus adulter. 
quid refert igitur, quantis iumenta fatiget 
porticibus, quanta nemorum uectetur in umbra, 
iugera quot uicina foro, quas emerit aedes 
nemo malus felix, minime corruptor et idem 
incestus, cum quo nuper uittata iacebat 
sanguine adhuc uiuo terram subitura sacerdos? 
sed nunc de factis leuioribus. et tamen alter 
si fecisset idem caderet sub iudice morum;  
nam, quod turpe bonis Titio Seiioque, decebat 
Crispinum. quid agas, cum dira et foedior omni 
crimine persona est? mullum sex milibus emit, 
aequantem sane paribus sestertia libris, 
ut perhibent qui de magnis maiora locuntur. 
consilium laudo artificis, si munere tanto 
praecipuam in tabulis ceram senis abstulit orbi; 
est ratio ulterior, magnae si misit amicae, 
quae uehitur cluso latis specularibus antro. 
nil tale expectes emit sibi. multa uidemus 
quae miser et frugi non fecit Apicius. hoc tu 
succinctus patria quondam, Crispine, papyro? 
hoc pretio squamae? potuit fortasse minoris 
piscator quam piscis emi; prouincia tanti 
uendit agros, sed maiores Apulia uendit. 
qualis tunc epulas ipsum gluttisse putamus 
induperatorem, cum tot sestertia, partem 
exiguam et modicae sumptam de margine cenae, 
purpureus magni ructarit scurra Palati, 
iam princeps equitum, magna qui uoce solebat 
uendere municipes fracta de merce siluros? 
incipe, Calliope. licet et considere non est 
cantandum, res uera agitur. narrate, puellae 
Pierides, prosit mihi uos dixisse puellas. 
cum iam semianimum laceraret Flauius orbem 
ultimus et caluo seruiret Roma Neroni, 
incidit Hadriaci spatium admirabile rhombi 
ante domum Veneris, quam Dorica sustinet Ancon, 
impleuitque sinus; neque enim minor haeserat illis  
quos operit glacies Maeotica ruptaque tandem 
solibus effundit torrentis ad ostia Ponti 
desidia tardos et longo frigore pingues. 
destinat hoc monstrum cumbae linique magister 
pontifici summo. quis enim proponere talem 
aut emere auderet, cum plena et litora multo 
delatore forent? dispersi protinus algae 
inquisitores agerent cum remige nudo,  
non dubitaturi fugitiuum dicere piscem 
depastumque diu uiuaria Caesaris, inde 
elapsum ueterem ad dominum debere reuerti. 
si quid Palfurio, si credimus Armillato, 
quidquid conspicuum pulchrumque est aequore toto 
res fisci est, ubicumque natat. donabitur ergo, 
ne pereat. iam letifero cedente pruinis 
autumno, iam quartanam sperantibus aegris, 
stridebat deformis hiems praedamque recentem 
seruabat; tamen hic properat, uelut urgueat auster. 
utque lacus suberant, ubi quamquam diruta seruat 
ignem Troianum et Vestam colit Alba minorem, 
obstitit intranti miratrix turba parumper. 
ut cessit, facili patuerunt cardine ualuae; 
exclusi spectant admissa obsonia patres. 
itur ad Atriden. tum Picens accipe dixit 
priuatis maiora focis. genialis agatur 
iste dies. propera stomachum laxare sagina 
et tua seruatum consume in saecula rhombum. 
ipse capi uoluit. quid apertius? et tamen illi 
surgebant cristae. nihil est quod credere de se  
non possit cum laudatur dis aequa potestas. 
sed derat pisci patinae mensura. uocantur 
ergo in consilium proceres, quos oderat ille, 
in quorum facie miserae magnaeque sedebat 
pallor amicitiae. primus clamante Liburno 
currite, iam sedit rapta properabat abolla 
Pegasus, attonitae positus modo uilicus urbi. 
anne aliud tum praefecti? quorum optimus atque 
interpres legum sanctissimus omnia, quamquam 
temporibus diris, tractanda putabat inermi 
iustitia. uenit et Crispi iucunda senectus, 
cuius erant mores qualis facundia, mite 
ingenium. maria ac terras populosque regenti 
quis comes utilior, si clade et peste sub illa 
saeuitiam damnare et honestum adferre liceret 
consilium? sed quid uiolentius aure tyranni, 
cum quo de pluuiis aut aestibus aut nimboso 
uere locuturi fatum pendebat amici? 
ille igitur numquam derexit bracchia contra 
torrentem, nec ciuis erat qui libera posset 
uerba animi proferre et uitam inpendere uero. 
sic multas hiemes atque octogensima uidit 
solstitia, his armis illa quoque tutus in aula. 
proximus eiusdem properabat Acilius aeui 
cum iuuene indigno quem mors tam saeua maneret 
et domini gladiis tam festinata; sed olim 
prodigio par est in nobilitate senectus, 
unde fit ut malim fraterculus esse gigantis. 
profuit ergo nihil misero quod comminus ursos  
figebat Numidas Albana nudus harena 
uenator. quis enim iam non intellegat artes 
patricias? quis priscum illud miratur acumen, 
Brute, tuum? facile est barbato inponere regi. 
nec melior uultu quamuis ignobilis ibat 
Rubrius, offensae ueteris reus atque tacendae, 
et tamen inprobior saturam scribente cinaedo. 
Montani quoque uenter adest abdomine tardus, 
et matutino sudans Crispinus amomo 
quantum uix redolent duo funera, saeuior illo 
Pompeius tenui iugulos aperire susurro, 
et qui uulturibus seruabat uiscera Dacis 
Fuscus marmorea meditatus proelia uilla, 
et cum mortifero prudens Veiiento Catullo, 
qui numquam uisae flagrabat amore puellae, 
grande et conspicuum nostro quoque tempore monstrum, 
caecus adulator dirusque a ponte satelles, 
dignus Aricinos qui mendicaret ad axes 
blandaque deuexae iactaret basia raedae. 
nemo magis rhombum stupuit; nam plurima dixit 
in laeuum conuersus, at illi dextra iacebat 
belua. sic pugnas Cilicis laudabat et ictus 
et pegma et pueros inde ad uelaria raptos. 
non cedit Veiiento, sed ut fanaticus oestro 
percussus, Bellona, tuo diuinat et ingens 
omen habes inquit magni clarique triumphi. 
regem aliquem capies, aut de temone Britanno 
excidet Aruiragus. peregrina est belua cernis 
erectas in terga sudes? hoc defuit unum 
Fabricio, patriam ut rhombi memoraret et annos. 
quidnam igitur censes? conciditur? absit ab illo  
dedecus hoc Montanus ait, testa alta paretur 
quae tenui muro spatiosum colligat orbem. 
debetur magnus patinae subitusque Prometheus. 
argillam atque rotam citius properate, sed ex hoc 
tempore iam, Caesar, figuli tua castra sequantur. 
uicit digna uiro sententia. nouerat ille 
luxuriam inperii ueterem noctesque Neronis 
iam medias aliamque famem, cum pulmo Falerno 
arderet. nulli maior fuit usus edendi 
tempestate mea Circeis nata forent an 
Lucrinum ad saxum Rutupinoue edita fundo 
ostrea callebat primo deprendere morsu, 
et semel aspecti litus dicebat echini. 
surgitur et misso proceres exire iubentur 
consilio, quos Albanam dux magnus in arcem 
traxerat attonitos et festinare coactos, 
tamquam de Chattis aliquid toruisque Sygambris 
dicturus, tamquam ex diuersis partibus orbis 
anxia praecipiti uenisset epistula pinna. 
atque utinam his potius nugis tota illa dedisset 
tempora saeuitiae, claras quibus abstulit urbi 
inlustresque animas inpune et uindice nullo. 
sed periit postquam cerdonibus esse timendus 
coeperat hoc nocuit Lamiarum caede madenti. 
SATVRA V 
Si te propositi nondum pudet atque eadem est mens, 
ut bona summa putes aliena uiuere quadra, 
si potes illa pati quae nec Sarmentus iniquas 
Caesaris ad mensas nec uilis Gabba tulisset,  
quamuis iurato metuam tibi credere testi. 
uentre nihil noui frugalius; hoc tamen ipsum 
defecisse puta, quod inani sufficit aluo 
nulla crepido uacat? nusquam pons et tegetis pars 
dimidia breuior? tantine iniuria cenae, 
tam ieiuna fames, cum possit honestius illic 
et tremere et sordes farris mordere canini? 
primo fige loco, quod tu discumbere iussus 
mercedem solidam ueterum capis officiorum. 
fructus amicitiae magnae cibus inputat hunc rex, 
et quamuis rarum tamen inputat. ergo duos post 
si libuit menses neglectum adhibere clientem, 
tertia ne uacuo cessaret culcita lecto, 
una simus ait. uotorum summa. quid ultra 
quaeris? habet Trebius propter quod rumpere somnum 
debeat et ligulas dimittere, sollicitus ne 
tota salutatrix iam turba peregerit orbem, 
sideribus dubiis aut illo tempore quo se 
frigida circumagunt pigri serraca Bootae. 
qualis cena tamen! uinum quod sucida nolit 
lana pati de conuiua Corybanta uidebis. 
iurgia proludunt, sed mox et pocula torques 
saucius et rubra deterges uulnera mappa, 
inter uos quotiens libertorumque cohortem 
pugna Saguntina feruet commissa lagona. 
ipse capillato diffusum consule potat 
calcatamque tenet bellis socialibus uuam. 
cardiaco numquam cyathum missurus amico 
cras bibet Albanis aliquid de montibus aut de 
Setinis, cuius patriam titulumque senectus  
deleuit multa ueteris fuligine testae, 
quale coronati Thrasea Heluidiusque bibebant 
Brutorum et Cassi natalibus. ipse capaces 
Heliadum crustas et inaequales berullo 
Virro tenet phialas tibi non committitur aurum, 
uel, si quando datur, custos adfixus ibidem, 
qui numeret gemmas, ungues obseruet acutos. 
da ueniam praeclara illi laudatur iaspis. 
nam Virro, ut multi, gemmas ad pocula transfert 
a digitis, quas in uaginae fronte solebat 
ponere zelotypo iuuenis praelatus Iarbae. 
tu Beneuentani sutoris nomen habentem 
siccabis calicem nasorum quattuor ac iam 
quassatum et rupto poscentem sulpura uitro. 
si stomachus domini feruet uinoque ciboque, 
frigidior Geticis petitur decocta pruinis. 
non eadem uobis poni modo uina querebar? 
uos aliam potatis aquam. tibi pocula cursor 
Gaetulus dabit aut nigri manus ossea Mauri 
et cui per mediam nolis occurrere noctem, 
cliuosae ueheris dum per monumenta Latinae. 
flos Asiae ante ipsum, pretio maiore paratus 
quam fuit et Tulli census pugnacis et Anci 
et, ne te teneam, Romanorum omnia regum 
friuola. quod cum ita sit, tu Gaetulum Ganymedem 
respice, cum sities. nescit tot milibus emptus 
pauperibus miscere puer, sed forma, sed aetas 
digna supercilio. quando ad te peruenit ille? 
quando rogatus adest calidae gelidaeque minister? 
quippe indignatur ueteri parere clienti 
quodque aliquid poscas et quod se stante recumbas.  
maxima quaeque domus seruis est plena superbis. 
ecce alius quanto porrexit murmure panem 
uix fractum, solidae iam mucida frusta farinae, 
quae genuinum agitent, non admittentia morsum. 
sed tener et niueus mollique siligine fictus 
seruatur domino. dextram cohibere memento; 
salua sit artoptae reuerentia. finge tamen te 
inprobulum, superest illic qui ponere cogat 
uis tu consuetis, audax conuiua, canistris 
impleri panisque tui nouisse colorem?  
scilicet hoc fuerat, propter quod saepe relicta 
coniuge per montem aduersum gelidasque cucurri 
Esquilias, fremeret saeua cum grandine uernus 
Iuppiter et multo stillaret paenula nimbo. 
aspice quam longo distinguat pectore lancem 
quae fertur domino squilla, et quibus undique saepta 
asparagis qua despiciat conuiuia cauda, 
dum uenit excelsi manibus sublata ministri. 
sed tibi dimidio constrictus cammarus ouo 
ponitur exigua feralis cena patella. 
ipse Venafrano piscem perfundit, at hic qui 
pallidus adfertur misero tibi caulis olebit 
lanternam; illud enim uestris datur alueolis quod 
canna Micipsarum prora subuexit acuta, 
propter quod Romae cum Boccare nemo lauatur, 
quod tutos etiam facit a serpentibus atris. 
mullus erit domini, quem misit Corsica uel quem 
Tauromenitanae rupes, quando omne peractum est 
et iam defecit nostrum mare, dum gula saeuit,  
retibus adsiduis penitus scrutante macello 
proxima, nec patimur Tyrrhenum crescere piscem. 
instruit ergo focum prouincia, sumitur illinc 
quod captator emat Laenas, Aurelia uendat. 
Virroni muraena datur, quae maxima uenit 
gurgite de Siculo; nam dum se continet Auster, 
dum sedet et siccat madidas in carcere pinnas, 
contemnunt mediam temeraria lina Charybdim 
uos anguilla manet longae cognata colubrae 
aut glacie aspersus maculis Tiberinus et ipse 
uernula riparum, pinguis torrente cloaca 
et solitus mediae cryptam penetrare Suburae. 
ipsi pauca uelim, facilem si praebeat aurem. 
nemo petit, modicis quae mittebantur amicis 
a Seneca, quae Piso bonus, quae Cotta solebat 
largiri; namque et titulis et fascibus olim 
maior habebatur donandi gloria. solum 
poscimus ut cenes ciuiliter. hoc face et esto, 
esto, ut nunc multi, diues tibi, pauper amicis. 
anseris ante ipsum magni iecur, anseribus par 
altilis, et flaui dignus ferro Meleagri 
spumat aper. post hunc tradentur tubera, si uer 
tunc erit et facient optata tonitrua cenas 
maiores. tibi habe frumentum Alledius inquit, 
o Libye, disiunge boues, dum tubera mittas. 
structorem interea, ne qua indignatio desit, 
saltantem spectes et chironomunta uolanti 
cultello, donec peragat dictata magistri 
omnia; nec minimo sane discrimine refert  
quo gestu lepores et quo gallina secetur. 
duceris planta uelut ictus ab Hercule Cacus 
et ponere foris, si quid temptaueris umquam 
hiscere tamquam habeas tria nomina. quando propinat 
Virro tibi sumitue tuis contacta labellis 
pocula? quis uestrum temerarius usque adeo, quis 
perditus, ut dicat regi bibe? plurima sunt quae 
non audent homines pertusa dicere laena. 
quadringenta tibi si quis deus aut similis dis 
et melior fatis donaret homuncio, quantus 
ex nihilo, quantus fieres Virronis amicus! 
da Trebio, pone ad Trebium. uis, frater, ab ipsis 
ilibus? o nummi, uobis hunc praestat honorem, 
uos estis frater. dominus tamen et domini rex 
si uis tunc fieri, nullus tibi paruulus aula 
luserit Aeneas nec filia dulcior illo. 
iucundum et carum sterilis facit uxor amicum. 
sed tua nunc Mycale pariat licet et pueros tres 
in gremium patris fundat semel, ipse loquaci 
gaudebit nido, uiridem thoraca iubebit 
adferri minimasque nuces assemque rogatum, 
ad mensam quotiens parasitus uenerit infans. 
uilibus ancipites fungi ponentur amicis, 
boletus domino, sed quales Claudius edit 
ante illum uxoris, post quem nihil amplius edit. 
Virro sibi et reliquis Virronibus illa iubebit 
poma dari, quorum solo pascaris odore, 
qualia perpetuus Phaeacum autumnus habebat, 
credere quae possis subrepta sororibus Afris  
tu scabie frueris mali, quod in aggere rodit 
qui tegitur parma et galea metuensque flagelli 
discit ab hirsuta iaculum torquere capella. 
forsitan inpensae Virronem parcere credas. 
hoc agit, ut doleas; nam quae comoedia, mimus 
quis melior plorante gula? ergo omnia fiunt, 
si nescis, ut per lacrimas effundere bilem 
cogaris pressoque diu stridere molari. 
tu tibi liber homo et regis conuiua uideris 
captum te nidore suae putat ille culinae, 
nec male coniectat; quis enim tam nudus, ut illum 
bis ferat, Etruscum puero si contigit aurum 
uel nodus tantum et signum de paupere loro? 
spes bene cenandi uos decipit. ecce dabit iam 
semesum leporem atque aliquid de clunibus apri, 
ad nos iam ueniet minor altilis. inde parato 
intactoque omnes et stricto pane tacetis. 
ille sapit, qui te sic utitur. omnia ferre 
si potes, et debes. pulsandum uertice raso 
praebebis quandoque caput nec dura timebis 
flagra pati, his epulis et tali dignus amico. 
SATVRA VI 
Credo Pudicitiam Saturno rege moratam 
in terris uisamque diu, cum frigida paruas 
praeberet spelunca domos ignemque laremque 
et pecus et dominos communi clauderet umbra, 
siluestrem montana torum cum sterneret uxor 
frondibus et culmo uicinarumque ferarum  
pellibus, haut similis tibi, Cynthia, nec tibi, cuius 
turbauit nitidos extinctus passer ocellos, 
sed potanda ferens infantibus ubera magnis 
et saepe horridior glandem ructante marito. 
quippe aliter tunc orbe nouo caeloque recenti 
uiuebant homines, qui rupto robore nati 
compositiue luto nullos habuere parentes. 
multa Pudicitiae ueteris uestigia forsan 
aut aliqua exstiterint et sub Ioue, sed Ioue nondum 
barbato, nondum Graecis iurare paratis 
per caput alterius, cum furem nemo timeret 
caulibus ac pomis et aperto uiueret horto. 
paulatim deinde ad superos Astraea recessit 
hac comite, atque duae pariter fugere sorores. 
anticum et uetus est alienum, Postume, lectum 
concutere atque sacri genium contemnere fulcri. 
omne aliud crimen mox ferrea protulit aetas 
uiderunt primos argentea saecula moechos. 
conuentum tamen et pactum et sponsalia nostra 
tempestate paras iamque a tonsore magistro 
pecteris et digito pignus fortasse dedisti? 
certe sanus eras. uxorem, Postume, ducis? 
dic qua Tisiphone, quibus exagitere colubris. 
ferre potes dominam saluis tot restibus ullam, 
cum pateant altae caligantesque fenestrae, 
cum tibi uicinum se praebeat Aemilius pons? 
aut si de multis nullus placet exitus, illud 
nonne putas melius, quod tecum pusio dormit? 
pusio, qui noctu non litigat, exigit a te 
nulla iacens illic munuscula, nec queritur quod  
et lateri parcas nec quantum iussit anheles. 
sed placet Vrsidio lex Iulia tollere dulcem 
cogitat heredem, cariturus turture magno 
mullorumque iubis et captatore macello. 
quid fieri non posse putes, si iungitur ulla 
Vrsidio? si moechorum notissimus olim 
stulta maritali iam porrigit ora capistro, 
quem totiens texit perituri cista Latini? 
quid quod et antiquis uxor de moribus illi 
quaeritur? o medici, nimiam pertundite uenam. 
delicias hominis! Tarpeium limen adora 
pronus et auratam Iunoni caede iuuencam, 
si tibi contigerit capitis matrona pudici. 
paucae adeo Cereris uittas contingere dignae, 
quarum non timeat pater oscula. necte coronam 
postibus et densos per limina tende corymbos. 
unus Hiberinae uir sufficit? ocius illud 
extorquebis, ut haec oculo contenta sit uno. 
magna tamen fama est cuiusdam rure paterno 
uiuentis. uiuat Gabiis ut uixit in agro, 
uiuat Fidenis, et agello cedo paterno. 
quis tamen adfirmat nil actum in montibus aut in 
speluncis? adeo senuerunt Iuppiter et Mars? 
porticibusne tibi monstratur femina uoto 
digna tuo? cuneis an habent spectacula totis 
quod securus ames quodque inde excerpere possis? 
chironomon Ledam molli saltante Bathyllo 
Tuccia uesicae non imperat, Apula gannit, 
sicut in amplexu, subito et miserabile longum.  
attendit Thymele Thymele tunc rustica discit. 
ast aliae, quotiens aulaea recondita cessant, 
et uacuo clusoque sonant fora sola theatro, 
atque a plebeis longe Megalesia, tristes 
personam thyrsumque tenent et subligar Acci. 
Vrbicus exodio risum mouet Atellanae 
gestibus Autonoes, hunc diligit Aelia pauper. 
soluitur his magno comoedi fibula, sunt quae 
Chrysogonum cantare uetent, Hispulla tragoedo 
gaudet an expectas ut Quintilianus ametur? 
accipis uxorem de qua citharoedus Echion 
aut Glaphyrus fiat pater Ambrosiusque choraules. 
longa per angustos figamus pulpita uicos, 
ornentur postes et grandi ianua lauro, 
ut testudineo tibi, Lentule, conopeo 
nobilis Euryalum murmillonem exprimat infans.  
nupta senatori comitata est Eppia ludum 
ad Pharon et Nilum famosaque moenia Lagi 
prodigia et mores urbis damnante Canopo. 
inmemor illa domus et coniugis atque sororis 
nil patriae indulsit, plorantisque improba natos 
utque magis stupeas ludos Paridemque reliquit. 
sed quamquam in magnis opibus plumaque paterna 
et segmentatis dormisset paruula cunis, 
contempsit pelagus; famam contempserat olim, 
cuius apud molles minima est iactura cathedras. 
Tyrrhenos igitur fluctus lateque sonantem 
pertulit Ionium constanti pectore, quamuis 
mutandum totiens esset mare. iusta pericli 
si ratio est et honesta, timent pauidoque gelantur  
pectore nec tremulis possunt insistere plantis 
fortem animum praestant rebus quas turpiter audent. 
si iubeat coniunx, durum est conscendere nauem, 
tunc sentina grauis, tunc summus uertitur aer 
quae moechum sequitur, stomacho ualet. illa maritum 
conuomit, haec inter nautas et prandet et errat 
per puppem et duros gaudet tractare rudentis. 
qua tamen exarsit forma, qua capta iuuenta 
Eppia? quid uidit propter quod ludia dici 
sustinuit? nam Sergiolus iam radere guttur 
coeperat et secto requiem sperare lacerto; 
praeterea multa in facie deformia, sicut 
attritus galea mediisque in naribus ingens 
gibbus et acre malum semper stillantis ocelli. 
sed gladiator erat. facit hoc illos Hyacinthos; 
hoc pueris patriaeque, hoc praetulit illa sorori 
atque uiro. ferrum est quod amant. hic Sergius idem 
accepta rude coepisset Veiiento uideri. 
quid priuata domus, quid fecerit Eppia, curas? 
respice riuales diuorum, Claudius audi 
quae tulerit. dormire uirum cum senserat uxor, 
sumere nocturnos meretrix Augusta cucullos 
ausa Palatino et tegetem praeferre cubili 
linquebat comite ancilla non amplius una. 
sed nigrum flauo crinem abscondente galero 
intrauit calidum ueteri centone lupanar 
et cellam uacuam atque suam; tunc nuda papillis 
prostitit auratis titulum mentita Lyciscae 
ostenditque tuum, generose Britannice, uentrem.  
excepit blanda intrantis atque aera poposcit. 
continueque iacens cunctorum absorbuit ictus. 
mox lenone suas iam dimittente puellas 
tristis abit, et quod potuit tamen ultima cellam 
clausit, adhuc ardens rigidae tentigine uoluae, 
et lassata uiris necdum satiata recessit, 
obscurisque genis turpis fumoque lucernae 
foeda lupanaris tulit ad puluinar odorem. 
hippomanes carmenque loquar coctumque uenenum 
priuignoque datum? faciunt grauiora coactae 
imperio sexus minimumque libidine peccant. 
optima sed quare Caesennia teste marito? 
bis quingena dedit. tanti uocat ille pudicam, 
nec pharetris Veneris macer est aut lampade feruet 
inde faces ardent, ueniunt a dote sagittae. 
libertas emitur. coram licet innuat atque 
rescribat uidua est, locuples quae nupsit auaro. 
cur desiderio Bibulae Sertorius ardet? 
si uerum excutias, facies non uxor amatur. 
tres rugae subeant et se cutis arida laxet, 
fiant obscuri dentes oculique minores, 
collige sarcinulas dicet libertus et exi. 
iam grauis es nobis et saepe emungeris. exi 
ocius et propera. sicco uenit altera naso. 
interea calet et regnat poscitque maritum 
pastores et ouem Canusinam ulmosque Falernas  
quantulum in hoc!pueros omnes, ergastula tota, 
quodque domi non est, sed habet uicinus, ematur. 
mense quidem brumae, cum iam mercator Iason 
clausus et armatis obstat casa candida nautis, 
grandia tolluntur crystallina, maxima rursus 
murrina, deinde adamas notissimus et Beronices 
in digito factus pretiosior. hunc dedit olim 
barbarus incestae, dedit hunc Agrippa sorori, 
obseruant ubi festa mero pede sabbata reges 
et uetus indulget senibus clementia porcis. 
nullane de tantis gregibus tibi digna uidetur? 
sit formonsa, decens, diues, fecunda, uetustos 
porticibus disponat auos, intactior omni 
crinibus effusis bellum dirimente Sabina, 
rara auis in terris nigroque simillima cycno, 
quis feret uxorem cui constant omnia? malo, 
malo Venustinam quam te, Cornelia, mater 
Gracchorum, si cum magnis uirtutibus adfers 
grande supercilium et numeras in dote triumphos. 
tolle tuum, precor, Hannibalem uictumque Syphacem 
in castris et cum tota Carthagine migra. 
parce, precor, Paean, et tu, dea, pone sagittas; 
nil pueri faciunt, ipsam configite matrem 
Amphion clamat, sed Paean contrahit arcum. 
extulit ergo greges natorum ipsumque parentem, 
dum sibi nobilior Latonae gente uidetur  
atque eadem scrofa Niobe fecundior alba. 
quae tanti grauitas, quae forma, ut se tibi semper 
inputet? huius enim rari summique uoluptas 
nulla boni, quotiens animo corrupta superbo 
plus aloes quam mellis habet. quis deditus autem 
usque adeo est, ut non illam quam laudibus effert 
horreat inque diem septenis oderit horis? 
quaedam parua quidem, sed non toleranda maritis. 
nam quid rancidius quam quod se non putat ulla 
formosam nisi quae de Tusca Graecula facta est, 
de Sulmonensi mera Cecropis? omnia Graece 
cum sit turpe magis nostris nescire Latine. 
hoc sermone pauent, hoc iram, gaudia, curas, 
hoc cuncta effundunt animi secreta. quid ultra? 
concumbunt Graece. dones tamen ista puellis, 
tune etiam, quam sextus et octogensimus annus 
pulsat, adhuc Graece? non est hic sermo pudicus 
in uetula. quotiens lasciuum interuenit illud 
ZWH KAI YUXH, modo sub lodice relictis 
uteris in turba. quod enim non excitet inguen 
uox blanda et nequam? digitos habet. ut tamen omnes 
subsidant pinnae, dicas haec mollius Haemo 
quamquam et Carpophoro, facies tua conputat annos. 
si tibi legitimis pactam iunctamque tabellis 
non es amaturus, ducendi nulla uidetur 
causa, nec est quare cenam et mustacea perdas 
labente officio crudis donanda, nec illud 
quod prima pro nocte datur, cum lance beata 
Dacicus et scripto radiat Germanicus auro. 
si tibi simplicitas uxoria, deditus uni  
est animus, summitte caput ceruice parata 
ferre iugum. nullam inuenies quae parcat amanti. 
ardeat ipsa licet, tormentis gaudet amantis 
et spoliis; igitur longe minus utilis illi 
uxor, quisquis erit bonus optandusque maritus. 
nil umquam inuita donabis coniuge, uendes 
hac obstante nihil, nihil haec si nolet emetur. 
haec dabit affectus ille excludatur amicus 
iam senior, cuius barbam tua ianua uidit. 
testandi cum sit lenonibus atque lanistis 
libertas et iuris idem contingat harenae, 
non unus tibi riualis dictabitur heres. 
pone crucem seruo. meruit quo crimine seruus 
supplicium? quis testis adest? quis detulit? audi; 
nulla umquam de morte hominis cunctatio longa est. 
o demens, ita seruus homo est? nil fecerit, esto 
hoc uolo, sic iubeo, sit pro ratione uoluntas. 
imperat ergo uiro. sed mox haec regna relinquit 
permutatque domos et flammea conterit; inde 
auolat et spreti repetit uestigia lecti. 
ornatas paulo ante fores, pendentia linquit 
uela domus et adhuc uirides in limine ramos. 
sic crescit numerus, sic fiunt octo mariti 
quinque per autumnos, titulo res digna sepulcri. 
desperanda tibi salua concordia socru. 
illa docet spoliis nudi gaudere mariti, 
illa docet missis a corruptore tabellis 
nil rude nec simplex rescribere, decipit illa 
custodes aut aere domat. tum corpore sano 
aduocat Archigenen onerosaque pallia iactat.  
abditus interea latet et secretus adulter 
inpatiensque morae silet et praeputia ducit. 
scilicet expectas ut tradat mater honestos 
atque alios mores quam quos habet? utile porro 
filiolam turpi uetulae producere turpem. 
nulla fere causa est in qua non femina litem 
mouerit. accusat Manilia, si rea non est. 
conponunt ipsae per se formantque libellos, 
principium atque locos Celso dictare paratae. 
endromidas Tyrias et femineum ceroma 
quis nescit, uel quis non uidit uulnera pali, 
quem cauat adsiduis rudibus scutoque lacessit 
atque omnis implet numeros dignissima prorsus 
Florali matrona tuba, nisi si quid in illo 
pectore plus agitat ueraeque paratur harenae? 
quem praestare potest mulier galeata pudorem, 
quae fugit a sexu? uires amat. haec tamen ipsa 
uir nollet fieri; nam quantula nostra uoluptas! 
quale decus, rerum si coniugis auctio fiat, 
balteus et manicae et cristae crurisque sinistri 
dimidium tegimen! uel si diuersa mouebit 
proelia, tu felix ocreas uendente puella.  
hae sunt quae tenui sudant in cyclade, quarum 
delicias et panniculus bombycinus urit. 
aspice quo fremitu monstratos perferat ictus 
et quanto galeae curuetur pondere, quanta 
poplitibus sedeat quam denso fascia libro, 
et ride positis scaphium cum sumitur armis. 
dicite uos, neptes Lepidi caeciue Metelli  
Gurgitis aut Fabii, quae ludia sumpserit umquam 
hos habitus? quando ad palum gemat uxor Asyli? 
semper habet lites alternaque iurgia lectus 
in quo nupta iacet; minimum dormitur in illo. 
tum grauis illa uiro, tunc orba tigride peior, 
cum simulat gemitus occulti conscia facti, 
aut odit pueros aut ficta paelice plorat 
uberibus semper lacrimis semperque paratis 
in statione sua atque expectantibus illam, 
quo iubeat manare modo. tu credis amorem, 
tu tibi tunc, uruca, places fletumque labellis 
exorbes, quae scripta et quot lecture tabellas 
si tibi zelotypae retegantur scrinia moechae! 
sed iacet in serui complexibus aut equitis. dic, 
dic aliquem sodes hic, Quintiliane, colorem. 
haeremus. dic ipsa. olim conuenerat inquit 
ut faceres tu quod uelles, nec non ego possem 
indulgere mihi. clames licet et mare caelo 
confundas, homo sum. nihil est audacius illis 
deprensis iram atque animos a crimine sumunt. 
unde haec monstra tamen uel quo de fonte requiris? 
praestabat castas humilis fortuna Latinas 
quondam, nec uitiis contingi parua sinebant 
tecta labor somnique breues et uellere Tusco 
uexatae duraeque manus ac proximus urbi 
Hannibal et stantes Collina turre mariti. 
nunc patimur longae pacis mala, saeuior armis  
luxuria incubuit uictumque ulciscitur orbem. 
nullum crimen abest facinusque libidinis ex quo 
paupertas Romana perit. hinc fluxit ad istos 
et Sybaris colles, hinc et Rhodos et Miletos 
atque coronatum et petulans madidumque Tarentum. 
prima peregrinos obscena pecunia mores 
intulit, et turpi fregerunt saecula luxu 
diuitiae molles. quid enim uenus ebria curat? 
inguinis et capitis quae sint discrimina nescit 
grandia quae mediis iam noctibus ostrea mordet, 
cum perfusa mero spumant unguenta Falerno, 
cum bibitur concha, cum iam uertigine tectum 
ambulat et geminis exsurgit mensa lucernis. 
i nunc et dubita qua sorbeat aera sanna 
Maura, Pudicitiae ueterem cum praeterit aram, 
Tullia quid dicat, notae collactea Maurae. 
noctibus hic ponunt lecticas, micturiunt hic 
effigiemque deae longis siphonibus implent 
inque uices equitant ac Luna teste mouentur, 
inde domos abeunt tu calcas luce reuersa 
coniugis urinam magnos uisurus amicos. 
nota bonae secreta deae, cum tibia lumbos 
incitat et cornu pariter uinoque feruntur 
attonitae crinemque rotant ululantque Priapi 
maenades. o quantus tunc illis mentibus ardor 
concubitus, quae uox saltante libidine, quantus 
ille meri ueteris per crura madentia torrens! 
lenonum ancillas posita Saufeia corona  
prouocat et tollit pendentis praemia coxae, 
ipsa Medullinae fluctum crisantis adorat 
palma inter dominas, uirtus natalibus aequa. 
nil ibi per ludum simulabitur, omnia fient 
ad uerum, quibus incendi iam frigidus aeuo 
Laomedontiades et Nestoris hirnea possit. 
tunc prurigo morae inpatiens, tum femina simplex, 
ac pariter toto repetitus clamor ab antro 
iam fas est, admitte uiros. dormitat adulter, 
illa iubet sumpto iuuenem properare cucullo; 
si nihil est, seruis incurritur; abstuleris spem 
seruorum, uenit et conductus aquarius; hic si 
quaeritur et desunt homines, mora nulla per ipsam 
quo minus inposito clunem summittat asello. 
atque utinam ritus ueteres et publica saltem 
his intacta malis agerentur sacra; sed omnes 
nouerunt Mauri atque Indi quae psaltria penem 
maiorem quam sunt duo Caesaris Anticatones 
illuc, testiculi sibi conscius unde fugit mus, 
intulerit, ubi uelari pictura iubetur 
quaecumque alterius sexus imitata figuras. 
et quis tunc hominum contemptor numinis, aut quis 
simpuuium ridere Numae nigrumque catinum 
et Vaticano fragiles de monte patellas 
ausus erat? sed nunc ad quas non Clodius aras?  
audio quid ueteres olim moneatis amici, 
pone seram, cohibe. sed quis custodiet ipsos 
custodes? cauta est et ab illis incipit uxor. 
iamque eadem summis pariter minimisque libido, 
nec melior silicem pedibus quae conterit atrum 
quam quae longorum uehitur ceruice Syrorum. 
ut spectet ludos, conducit Ogulnia uestem, 
conducit comites, sellam, ceruical, amicas, 
nutricem et flauam cui det mandata puellam. 
haec tamen argenti superest quodcumque paterni 
leuibus athletis et uasa nouissima donat. 
multis res angusta domi, sed nulla pudorem 
paupertatis habet nec se metitur ad illum 
quem dedit haec posuitque modum. tamen utile quid sit 
prospiciunt aliquando uiri, frigusque famemque 
formica tandem quidam expauere magistra 
prodiga non sentit pereuntem femina censum. 
ac uelut exhausta recidiuus pullulet arca 
nummus et e pleno tollatur semper aceruo, 
non umquam reputant quanti sibi gaudia constent. 
in quacumque domo uiuit luditque professus 
obscenum, tremula promittit et omnia dextra, 
inuenies omnis turpes similesque cinaedis. 
his uiolare cibos sacraeque adsistere mensae 
permittunt, et uasa iubent frangenda lauari 
cum colocyntha bibit uel cum barbata chelidon.  
purior ergo tuis laribus meliorque lanista, 
in cuius numero longe migrare iubetur 
psyllus ab eupholio. quid quod nec retia turpi 
iunguntur tunicae, nec cella ponit eadem 
munimenta umeri pulsatamque arma tridentem 
qui nudus pugnare solet? pars ultima ludi 
accipit has animas aliusque in carcere neruos. 
sed tibi communem calicem facit uxor et illis 
cum quibus Albanum Surrentinumque recuset 
flaua ruinosi lupa degustare sepulchri. 
horum consiliis nubunt subitaeque recedunt, 
his languentem animum seruant et seria uitae, 
his clunem atque latus discunt uibrare magistris, quicquid praeterea scit qui docet. haud tamen illi 
semper habenda fides oculos fuligine pascit 
distinctus croceis et reticulatus adulter. 
suspectus tibi sit, quanto uox mollior et quo 
saepius in teneris haerebit dextera lumbis. 
hic erit in lecto fortissimus; exuit illic 
personam docili Thais saltata Triphallo. 
quem rides? aliis hunc mimum! sponsio fiat 
purum te contendo uirum. contendo fateris? 
an uocat ancillas tortoris pergula? noui 
consilia et ueteres quaecumque monetis amici, 
pone seram, cohibe. sed quis custodiet ipsos  
custodes, qui nunc lasciuae furta puellae 
hac mercede silent? crimen commune tacetur. 
prospicit hoc prudens et a illis incipit uxor. 
sunt quas eunuchi inbelles ac mollia semper 
oscula delectent et desperatio barbae 
et quod abortiuo non est opus. illa uoluptas 
summa tamen, quom iam calida matura iuuenta 
inguina traduntur medicis, iam pectine nigro. 
ergo expectatos ac iussos crescere primum 
testiculos, postquam coeperunt esse bilibres, 
tonsoris tantum damno rapit Heliodorus. 
mangonum pueros uera ac miserabilis urit 
debilitas, follisque pudet cicerisque relicti. 
conspicuus longe cunctisque notabilis intrat 
balnea nec dubie custodem uitis et horti 
prouocat a domina factus spado. dormiat ille 
cum domina, sed tu iam durum, Postume, iamque 
tondendum eunucho Bromium committere noli. 
si gaudet cantu, nullius fibula durat 
uocem uendentis praetoribus. organa semper 
in manibus, densi radiant testudine tota 
sardonyches, crispo numerantur pectine chordae 
quo tener Hedymeles operas dedit hunc tenet, hoc se 
solatur gratoque indulget basia plectro. 
quaedam de numero Lamiarum ac nominis Appi 
et farre et uino Ianum Vestamque rogabat, 
an Capitolinam deberet Pollio quercum  
sperare et fidibus promittere. quid faceret plus 
aegrotante uiro, medicis quid tristibus erga 
filiolum? stetit ante aram nec turpe putauit 
pro cithara uelare caput dictataque uerba 
pertulit, ut mos est, et aperta palluit agna. 
dic mihi nunc, quaeso, dic, antiquissime diuom, 
respondes his, Iane pater? magna otia caeli; 
non est, quod uideo, non est quod agatur apud uos. 
haec de comoedis te consulit, illa tragoedum 
commendare uolet uaricosus fiet haruspex. 
sed cantet potius quam totam peruolet urbem 
audax et coetus possit quae ferre uirorum 
cumque paludatis ducibus praesente marito  
ipsa loqui recta facie siccisque mamillis. 
haec eadem nouit quid toto fiat in orbe, 
quid Seres, quid Thraces agant, secreta nouercae 
et pueri, quis amet, quis diripiatur adulter; 
dicet quis uiduam praegnatem fecerit et quo 
mense, quibus uerbis concumbat quaeque, modis quot. 
instantem regi Armenio Parthoque cometen 
prima uidet, famam rumoresque illa recentis 
excipit ad portas, quosdam facit; isse Niphaten 
in populos magnoque illic cuncta arua teneri 
diluuio, nutare urbes, subsidere terras, 
quocumque in triuio, cuicumque est obuia, narrat. 
nec tamen id uitium magis intolerabile quam quod 
uicinos humiles rapere et concidere loris 
exortata solet. nam si latratibus alti 
rumpuntur somni, fustes huc ocius inquit  
adferte atque illis dominum iubet ante feriri, 
deinde canem. grauis occursu, taeterrima uultu 
balnea nocte subit, conchas et castra moueri 
nocte iubet, magno gaudet sudare tumultu, 
cum lassata graui ceciderunt bracchia massa, 
callidus et cristae digitos inpressit aliptes 
ac summum dominae femur exclamare coegit. 
conuiuae miseri interea somnoque fameque 
urguentur. tandem illa uenit rubicundula, totum 
oenophorum sitiens, plena quod tenditur urna 
admotum pedibus, de quo sextarius alter 
ducitur ante cibum rabidam facturus orexim, 
dum redit et loto terram ferit intestino. 
marmoribus riui properant, aurata Falernum 
peluis olet; nam sic, tamquam alta in dolia longus 
deciderit serpens, bibit et uomit. ergo maritus 
nauseat atque oculis bilem substringit opertis. 
illa tamen grauior, quae cum discumbere coepit 
laudat Vergilium, periturae ignoscit Elissae, 
committit uates et comparat, inde Maronem 
atque alia parte in trutina suspendit Homerum. 
cedunt grammatici, uincuntur rhetores, omnis 
turba tacet, nec causidicus nec praeco loquetur, 
altera nec mulier. uerborum tanta cadit uis, 
tot pariter pelues ac tintinnabula dicas 
pulsari. iam nemo tubas, nemo aera fatiget 
una laboranti poterit succurrere Lunae. 
inponit finem sapiens et rebus honestis; 
nam quae docta nimis cupit et facunda uideri  
crure tenus medio tunicas succingere debet, 
caedere Siluano porcum, quadrante lauari. 
non habeat matrona, tibi quae iuncta recumbit, 
dicendi genus, aut curuum sermone rotato 
torqueat enthymema, nec historias sciat omnes, 
sed quaedam ex libris et non intellegat. odi 
hanc ego quae repetit uoluitque Palaemonis artem 
seruata semper lege et ratione loquendi 
ignotosque mihi tenet antiquaria uersus 
nec curanda uiris. opicae castiget amicae 
uerba soloecismum liceat fecisse marito. 
nil non permittit mulier sibi, turpe putat nil, 
cum uiridis gemmas collo circumdedit et cum 
auribus extentis magnos commisit elenchos. 
intolerabilius nihil est quam femina diues. 
interea foeda aspectu ridendaque multo 
pane tumet facies aut pinguia Poppaeana 
spirat et hinc miseri uiscantur labra mariti. 
ad moechum lota ueniunt cute. quando uideri 
uult formonsa domi? moechis foliata parantur, 
his emitur quidquid graciles huc mittitis Indi. 
tandem aperit uultum et tectoria prima reponit, 
incipit agnosci, atque illo lacte fouetur 
propter quod secum comites educit asellas 
exul Hyperboreum si dimittatur ad axem. 
sed quae mutatis inducitur atque fouetur 
tot medicaminibus coctaeque siliginis offas 
accipit et madidae, facies dicetur an ulcus? 
est pretium curae penitus cognoscere toto  
quid faciant agitentque die. si nocte maritus 
auersus iacuit, periit libraria, ponunt 
cosmetae tunicas, tarde uenisse Liburnus 
dicitur et poenas alieni pendere somni 
cogitur, hic frangit ferulas, rubet ille flagello, 
hic scutica; sunt quae tortoribus annua praestent. 
uerberat atque obiter faciem linit, audit amicas 
aut latum pictae uestis considerat aurum 
et caedit, longi relegit transuersa diurni 
et caedit, donec lassis caedentibus exi 
intonet horrendum iam cognitione peracta. 
praefectura domus Sicula non mitior aula. 
nam si constituit solitoque decentius optat 
ornari et properat iamque expectatur in hortis 
aut apud Isiacae potius sacraria lenae, 
disponit crinem laceratis ipsa capillis 
nuda umeros Psecas infelix nudisque mamillis. 
altior hic quare cincinnus? taurea punit 
continuo flexi crimen facinusque capilli. 
quid Psecas admisit? quaenam est hic culpa puellae, 
si tibi displicuit nasus tuus? altera laeuum 
extendit pectitque comas et uoluit in orbem. 
est in consilio materna admotaque lanis 
emerita quae cessat acu; sententia prima 
huius erit, post hanc aetate atque arte minores 
censebunt, tamquam famae discrimen agatur 
aut animae tanta est quaerendi cura decoris. 
tot premit ordinibus, tot adhuc conpagibus altum 
aedificat caput Andromachen a fronte uidebis,  
post minor est, credas aliam. cedo si breue parui 
sortita est lateris spatium breuiorque uidetur 
uirgine Pygmaea nullis adiuta coturnis 
et leuis erecta consurgit ad oscula planta. 
nulla uiri cura interea nec mentio fiet 
damnorum. uiuit tamquam uicina mariti, 
hoc solo propior, quod amicos coniugis odit 
et seruos, grauis est rationibus. ecce furentis 
Bellonae matrisque deum chorus intrat et ingens 
semiuir, obsceno facies reuerenda minori, 
mollia qui rapta secuit genitalia testa 
iam pridem, cui rauca cohors, cui tympana cedunt 
plebeia et Phrygia uestitur bucca tiara. 
grande sonat metuique iubet Septembris et austri 
aduentum, nisi se centum lustrauerit ouis 
et xerampelinas ueteres donauerit ipsi, 
ut quidquid subiti et magni discriminis instat 
in tunicas eat et totum semel expiet annum. 
hibernum fracta glacie descendet in amnem, 
ter matutino Tiberi mergetur et ipsis 
uerticibus timidum caput abluet, inde superbi 
totum regis agrum nuda ac tremibunda cruentis 
erepet genibus; si candida iusserit Io, 
ibit ad Aegypti finem calidaque petitas 
a Meroe portabit aquas, ut spargat in aede 
Isidis, antiquo quae proxima surgit ouili. 
credit enim ipsius dominae se uoce moneri. 
en animam et mentem cum qua di nocte loquantur! 
ergo hic praecipuum summumque meretur honorem 
qui grege linigero circumdatus et grege caluo 
plangentis populi currit derisor Anubis.  
ille petit ueniam, quotiens non abstinet uxor 
concubitu sacris obseruandisque diebus 
magnaque debetur uiolato poena cadurco 
et mouisse caput uisa est argentea serpens; 
illius lacrimae meditataque murmura praestant 
ut ueniam culpae non abnuat ansere magno 
scilicet et tenui popano corruptus Osiris. 
cum dedit ille locum, cophino fenoque relicto 
arcanam Iudaea tremens mendicat in aurem, 
interpres legum Solymarum et magna sacerdos 
arboris ac summi fida internuntia caeli. 
implet et illa manum, sed parcius; aere minuto 
qualiacumque uoles Iudaei somnia uendunt. 
spondet amatorem tenerum uel diuitis orbi 
testamentum ingens calidae pulmone columbae 
tractato Armenius uel Commagenus haruspex; 
pectora pullorum rimabitur, exta catelli 
interdum et pueri; faciet quod deferat ipse. 
Chaldaeis sed maior erit fiducia quidquid 
dixerit astrologus, credent a fonte relatum 
Hammonis, quoniam Delphis oracula cessant 
et genus humanum damnat caligo futuri. 
praecipuus tamen est horum, qui saepius exul, 
cuius amicitia conducendaque tabella 
magnus ciuis obit et formidatus Othoni. 
inde fides artis, sonuit si dextera ferro 
laeuaque, si longe castrorum in carcere mansit.  
nemo mathematicus genium indemnatus habebit, 
sed qui paene perit, cui uix in Cyclada mitti 
contigit et parua tandem caruisse Seripho. 
consulit ictericae lento de funere matris, 
ante tamen de te Tanaquil tua, quando sororem 
efferat et patruos, an sit uicturus adulter 
post ipsam; quid enim maius dare numina possunt? 
haec tamen ignorat quid sidus triste minetur 
Saturni, quo laeta Venus se proferat astro, 
quis mensis damnis, quae dentur tempora lucro 
illius occursus etiam uitare memento, 
in cuius manibus ceu pinguia sucina tritas 
cernis ephemeridas, quae nullum consulit et iam 
consulitur, quae castra uiro patriamque petente 
non ibit pariter numeris reuocata Thrasylli. 
ad primum lapidem uectari cum placet, hora 
sumitur ex libro; si prurit frictus ocelli 
angulus, inspecta genesi collyria poscit; 
aegra licet iaceat, capiendo nulla uidetur  
aptior hora cibo nisi quam dederit Petosiris. 
si mediocris erit, spatium lustrabit utrimque 
metarum et sortes ducet frontemque manumque 
praebebit uati crebrum poppysma roganti. 
diuitibus responsa dabit Phryx augur et inde 
conductus, dabit astrorum mundique peritus 
atque aliquis senior qui publica fulgura condit. 
plebeium in circo positum est et in aggere fatum. 
quae nudis longum ostendit ceruicibus aurum  
consulit ante falas delphinorumque columnas 
an saga uendenti nubat caupone relicto. 
hae tamen et partus subeunt discrimen et omnis 
nutricis tolerant fortuna urguente labores, 
sed iacet aurato uix ulla puerpera lecto. 
tantum artes huius, tantum medicamina possunt, 
quae steriles facit atque homines in uentre necandos 
conducit. gaude, infelix, atque ipse bibendum 
porrige quidquid erit; nam si distendere uellet 
et uexare uterum pueris salientibus, esses 
Aethiopis fortasse pater, mox decolor heres 
impleret tabulas numquam tibi mane uidendus. 
transeo suppositos et gaudia uotaque saepe 
ad spurcos decepta lacus, saepe inde petitos 
pontifices, salios Scaurorum nomina falso 
corpore laturos. stat Fortuna inproba noctu 
adridens nudis infantibus hos fouet omni 
inuoluitque sinu, domibus tunc porrigit altis 
secretumque sibi mimum parat; hos amat, his se 
ingerit utque suos semper producit alumnos. 
hic magicos adfert cantus, hic Thessala uendit 
philtra, quibus ualeat mentem uexare mariti 
et solea pulsare natis. quod desipis, inde est, 
inde animi caligo et magna obliuio rerum 
quas modo gessisti. tamen hoc tolerabile, si non 
semper aquam portes rimosa ad dolia, semper 
istud onus subeas ipsis manantibus urnis, 
quo rabidus nostro Phalarim de rege dedisti.  
et furere incipias ut auunculus ille Neronis, 
cui totam tremuli frontem Caesonia pulli 
infudit. quae non faciet quod principis uxor? 
ardebant cuncta et fracta conpage ruebant 
non aliter quam si fecisset Iuno maritum 
insanum. minus ergo nocens erit Agrippinae 
boletus, siquidem unius praecordia pressit 
ille senis tremulumque caput descendere iussit 
in caelum et longa manantia labra saliua 
haec poscit ferrum atque ignes, haec potio torquet, 
haec lacerat mixtos equitum cum sanguine patres. 
tanti partus equae, tanti una uenefica constat. 
oderunt natos de paelice; nemo repugnet, 
nemo uetet, iam iam priuignum occidere fas est. 
uos ego, pupilli, moneo, quibus amplior est res, 
custodite animas et nulli credite mensae 
liuida materno feruent adipata ueneno. 
mordeat ante aliquis quidquid porrexerit illa 
quae peperit, timidus praegustet pocula papas. 
fingimus haec altum satura sumente coturnum 
scilicet, et finem egressi legemque priorum 
grande Sophocleo carmen bacchamur hiatu, 
montibus ignotum Rutulis caeloque Latino? 
nos utinam uani. sed clamat Pontia feci, 
confiteor, puerisque meis aconita paraui, 
quae deprensa patent; facinus tamen ipsa peregi. 
tune duos una, saeuissima uipera, cena?  
tune duos? septem, si septem forte fuissent. 
credamus tragicis quidquid de Colchide torua 
dicitur et Procne; nil contra conor. et illae 
grandia monstra suis audebant temporibus, sed 
non propter nummos. minor admiratio summis 
debetur monstris, quotiens facit ira nocentes 
hunc sexum et rabie iecur incendente feruntur 
praecipites, ut saxa iugis abrupta, quibus mons 
subtrahitur cliuoque latus pendente recedit. 
illam ego non tulerim quae conputat et scelus ingens 
sana facit. spectant subeuntem fata mariti 
Alcestim et, similis si permutatio detur, 
morte uiri cupiant animam seruare catellae. 
occurrent multae tibi Belides atque Eriphylae 
mane, Clytemestram nullus non uicus habebit. 
hoc tantum refert, quod Tyndaris illa bipennem 
insulsam et fatuam dextra laeuaque tenebat; 
at nunc res agitur tenui pulmone rubetae, 
sed tamen et ferro, si praegustarit Atrides 
Pontica ter uicti cautus medicamina regis. 
SATVRA VII 
Et spes et ratio studiorum in Caesare tantum; 
solus enim tristes hac tempestate Camenas 
respexit, cum iam celebres notique poetae 
balneolum Gabiis, Romae conducere furnos  
temptarent, nec foedum alii nec turpe putarent 
praecones fieri, cum desertis Aganippes 
uallibus esuriens migraret in atria Clio. 
nam si Pieria quadrans tibi nullus in umbra 
ostendatur, ames nomen uictumque Machaerae 
et uendas potius commissa quod auctio uendit 
stantibus, oenophorum, tripedes, armaria, cistas, 
Alcithoen Pacci, Thebas et Terea Fausti. 
hoc satius quam si dicas sub iudice uidi 
quod non uidisti; faciant equites Asiani, 
quamquam et Cappadoces faciant equitesque Bithyni 
altera quos nudo traducit gallica talo. 
nemo tamen studiis indignum ferre laborem 
cogetur posthac, nectit quicumque canoris 
eloquium uocale modis laurumque momordit. 
hoc agite, o iuuenes. circumspicit et stimulat uos 
materiamque sibi ducis indulgentia quaerit. 
si qua aliunde putas rerum expectanda tuarum 
praesidia atque ideo croceae membrana tabellae 
impletur, lignorum aliquid posce ocius et quae 
componis dona Veneris, Telesine, marito, 
aut clude et positos tinea pertunde libellos. 
frange miser calamum uigilataque proelia dele, 
qui facis in parua sublimia carmina cella, 
ut dignus uenias hederis et imagine macra. 
spes nulla ulterior; didicit iam diues auarus  
tantum admirari, tantum laudare disertos, 
ut pueri Iunonis auem. sed defluit aetas 
et pelagi patiens et cassidis atque ligonis. 
taedia tunc subeunt animos, tunc seque suamque 
Terpsichoren odit facunda et nuda senectus. 
accipe nunc artes. ne quid tibi conferat iste, 
quem colis et Musarum et Apollinis aede relicta, 
ipse facit uersus atque uni cedit Homero 
propter mille annos, et si dulcedine famae 
succensus recites, maculosas commodat aedes. 
haec longe ferrata domus seruire iubetur 
in qua sollicitas imitatur ianua portas. 
scit dare libertos extrema in parte sedentis 
ordinis et magnas comitum disponere uoces; 
nemo dabit regum quanti subsellia constant 
et quae conducto pendent anabathra tigillo 
quaeque reportandis posita est orchestra cathedris. 
nos tamen hoc agimus tenuique in puluere sulcos 
ducimus et litus sterili uersamus aratro. 
nam si discedas, laqueo tenet ambitiosi 
consuetudo mali, tenet insanabile multos 
scribendi cacoethes et aegro in corde senescit. 
sed uatem egregium, cui non sit publica uena, 
qui nihil expositum soleat deducere, nec qui 
communi feriat carmen triuiale moneta, 
hunc, qualem nequeo monstrare et sentio tantum, 
anxietate carens animus facit, omnis acerbi  
inpatiens, cupidus siluarum aptusque bibendis 
fontibus Aonidum. neque enim cantare sub antro 
Pierio thyrsumque potest contingere maesta 
paupertas atque aeris inops, quo nocte dieque 
corpus eget satur est cum dicit Horatius euhoe. 
quis locus ingenio, nisi cum se carmine solo 
uexant et dominis Cirrhae Nysaeque feruntur 
pectora uestra duas non admittentia curas? 
magnae mentis opus nec de lodice paranda 
attonitae currus et equos faciesque deorum 
aspicere et qualis Rutulum confundat Erinys. 
nam si Vergilio puer et tolerabile desset 
hospitium, caderent omnes a crinibus hydri, 
surda nihil gemeret graue bucina. poscimus ut sit 
non minor antiquo Rubrenus Lappa coturno, 
cuius et alueolos et laenam pignerat Atreus? 
non habet infelix Numitor quod mittat amico, 
Quintillae quod donet habet, nec defuit illi 
unde emeret multa pascendum carne leonem 
iam domitum; constat leuiori belua sumptu 
nimirum et capiunt plus intestina poetae. 
contentus fama iaceat Lucanus in hortis 
marmoreis, at Serrano tenuique Saleiio 
gloria quantalibet quid erit, si gloria tantum est? 
curritur ad uocem iucundam et carmen amicae 
Thebaidos, laetam cum fecit Statius urbem 
promisitque diem tanta dulcedine captos 
adficit ille animos tantaque libidine uolgi 
auditur. sed cum fregit subsellia uersu  
esurit, intactam Paridi nisi uendit Agauen. 
ille et militiae multis largitus honorem 
semenstri uatum digitos circumligat auro. 
quod non dant proceres, dabit histrio. tu Camerinos 
et Baream, tu nobilium magna atria curas? 
praefectos Pelopea facit, Philomela tribunos. 
haut tamen inuideas uati quem pulpita pascunt. 
quis tibi Maecenas, quis nunc erit aut Proculeius  
aut Fabius, quis Cotta iterum, quis Lentulus alter? 
tum par ingenio pretium, tunc utile multis 
pallere et uinum toto nescire Decembri. 
uester porro labor fecundior, historiarum 
scriptores? perit hic plus temporis atque olei plus. 
nullo quippe modo millensima pagina surgit 
omnibus et crescit multa damnosa papyro; 
sic ingens rerum numerus iubet atque operum lex. 
quae tamen inde seges? terrae quis fructus apertae? 
quis dabit historico quantum daret acta legenti? 
sed genus ignauum, quod lecto gaudet et umbra. 
dic igitur quid causidicis ciuilia praestent 
officia et magno comites in fasce libelli. 
ipsi magna sonant, sed tum cum creditor audit 
praecipue, uel si tetigit latus acrior illo 
qui uenit ad dubium grandi cum codice nomen. 
tunc inmensa caui spirant mendacia folles 
conspuiturque sinus; ueram deprendere messem  
si libet, hinc centum patrimonia causidicorum, 
parte alia solum russati pone Lacertae. 
consedere duces, surgis tu pallidus Aiax 
dicturus dubia pro libertate bubulco 
iudice. rumpe miser tensum iecur, ut tibi lasso 
figantur uirides, scalarum gloria, palmae. 
quod uocis pretium? siccus petasunculus et uas 
pelamydum aut ueteres, Maurorum epimenia, bulbi 
aut uinum Tiberi deuectum, quinque lagonae. 
si quater egisti, si contigit aureus unus, 
inde cadunt partes ex foedere pragmaticorum. 
Aemilio dabitur quantum licet, et melius nos 
egimus. huius enim stat currus aeneus, alti 
quadriiuges in uestibulis, atque ipse feroci 
bellatore sedens curuatum hastile minatur 
eminus et statua meditatur proelia lusca. 
sic Pedo conturbat, Matho deficit, exitus hic est 
Tongilii, magno cum rhinocerote lauari 
qui solet et uexat lutulenta balnea turba 
perque forum iuuenes longo premit assere Maedos 
empturus pueros, argentum, murrina, uillas; 
spondet enim Tyrio stlattaria purpura filo. 
et tamen est illis hoc utile. purpura uendit 
causidicum uendunt amethystina; conuenit illi 
et strepitu et facie maioris uiuere census, 
sed finem inpensae non seruat prodiga Roma.  
fidimus eloquio? Ciceroni nemo ducentos 
nunc dederit nummos, nisi fulserit anulus ingens. 
respicit haec primum qui litigat, an tibi serui 
octo, decem comites, an post te sella, togati 
ante pedes. ideo conducta Paulus agebat 
sardonyche, atque ideo pluris quam Gallus agebat, 
quam Basilus. rara in tenui facundia panno. 
quando licet Basilo flentem producere matrem? 
quis bene dicentem Basilum ferat? accipiat te 
Gallia uel potius nutricula causidicorum 
Africa, si placuit mercedem ponere linguae. 
declamare doces? o ferrea pectora Vetti, 
cum perimit saeuos classis numerosa tyrannos. 
nam quaecumque sedens modo legerat, haec eadem stans 
perferet atque eadem cantabit uersibus isdem. 
occidit miseros crambe repetita magistros. 
quis color et quod sit causae genus atque ubi summa 
quaestio, quae ueniant diuersa parte sagittae, 
nosse uolunt omnes, mercedem soluere nemo. 
mercedem appellas? quid enim scio? culpa docentis 
scilicet arguitur, quod laeuae parte mamillae 
nil salit Arcadico iuueni, cuius mihi sexta 
quaque die miserum dirus caput Hannibal inplet,  
quidquid id est de quo deliberat, an petat urbem 
a Cannis, an post nimbos et fulmina cautus 
circumagat madidas a tempestate cohortes. 
quantum uis stipulare et protinus accipe quid do 
ut totiens illum pater audiat? haec alii sex 
uel plures uno conclamant ore sophistae 
et ueras agitant lites raptore relicto; 
fusa uenena silent, malus ingratusque maritus 
et quae iam ueteres sanant mortaria caecos. 
ergo sibi dabit ipse rudem, si nostra mouebunt 
consilia, et uitae diuersum iter ingredietur 
ad pugnam qui rhetorica descendit ab umbra, 
summula ne pereat qua uilis tessera uenit 
frumenti; quippe haec merces lautissima. tempta 
Chrysogonus quanti doceat uel Pollio quanti 
lautorum pueros, artem scindes Theodori. 
balnea sescentis et pluris porticus in qua 
gestetur dominus quotiens pluit. anne serenum 
expectet spargatque luto iumenta recenti? 
hic potius, namque hic mundae nitet ungula mulae. 
parte alia longis Numidarum fulta columnis 
surgat et algentem rapiat cenatio solem. 
quanticumque domus, ueniet qui fercula docte 
conponit, ueniet qui pulmentaria condit. 
hos inter sumptus sestertia Quintiliano, 
ut multum, duo sufficient res nulla minoris 
constabit patri quam filius. unde igitur tot 
Quintilianus habet saltus? exempla nouorum  
fatorum transi. felix et pulcher et acer, 
felix et sapiens et nobilis et generosus 
adpositam nigrae lunam subtexit alutae, 
felix orator quoque maximus et iaculator 
et, si perfrixit, cantat bene. distat enim quae 
sidera te excipiant modo primos incipientem 
edere uagitus et adhuc a matre rubentem. 
si Fortuna uolet, fies de rhetore consul; 
si uolet haec eadem, fiet de consule rhetor. 
Ventidius quid enim? quid Tullius? anne aliud quam 
sidus et occulti miranda potentia fati? 
seruis regna dabunt, captiuis fata triumphum. 
felix ille tamen coruo quoque rarior albo. 
paenituit multos uanae sterilisque cathedrae, 
sicut Tharsimachi probat exitus atque Secundi 
Carrinatis; et hunc inopem uidistis, Athenae, 
nil praeter gelidas ausae conferre cicutas. 
di maiorum umbris tenuem et sine pondere terram 
spirantisque crocos et in urna perpetuum uer, 
qui praeceptorem sancti uoluere parentis 
esse loco. metuens uirgae iam grandis Achilles 
cantabat patriis in montibus et cui non tunc 
eliceret risum citharoedi cauda magistri; 
sed Rufum atque alios caedit sua quemque iuuentus, 
Rufum, quem totiens Ciceronem Allobroga dixit. 
quis gremio Celadi doctique Palaemonis adfert 
quantum grammaticus meruit labor? et tamen ex hoc, 
quodcumque est minus est autem quam rhetoris aera,  
discipuli custos praemordet acoenonoetus 
et qui dispensat frangit sibi. cede, Palaemon, 
et patere inde aliquid decrescere, non aliter quam 
institor hibernae tegetis niueique cadurci, 
dummodo non pereat mediae quod noctis ab hora 
sedisti, qua nemo faber, qua nemo sederet 
qui docet obliquo lanam deducere ferro, 
dummodo non pereat totidem olfecisse lucernas 
quot stabant pueri, cum totus decolor esset 
Flaccus et haereret nigro fuligo Maroni. 
rara tamen merces quae cognitione tribuni 
non egeat. sed uos saeuas inponite leges, 
ut praeceptori uerborum regula constet, 
ut legat historias, auctores nouerit omnes 
tamquam ungues digitosque suos, ut forte rogatus, 
dum petit aut thermas aut Phoebi balnea, dicat 
nutricem Anchisae, nomen patriamque nouercae 
Anchemoli, dicat quot Acestes uixerit annis, 
quot Siculi Phrygibus uini donauerit urnas. 
exigite ut mores teneros ceu pollice ducat, 
ut si quis cera uoltum facit; exigite ut sit 
et pater ipsius coetus, ne turpia ludant, 
ne faciant uicibus. non est leue tot puerorum 
obseruare manus oculosque in fine trementis. 
haec inquit cura; sed cum se uerterit annus, 
accipe, uictori populus quod postulat, aurum.  
SATVRA VIII 
Stemmata quid faciunt? quid prodest, Pontice, longo 
sanguine censeri, pictos ostendere uultus 
maiorum et stantis in curribus Aemilianos 
et Curios iam dimidios umeroque minorem 
Coruinum et Galbam auriculis nasoque carentem, 
quis fructus generis tabula iactare capaci 
Coruinum, posthac multa contingere uirga 
fumosos equitum cum dictatore magistros, 
si coram Lepidis male uiuitur? effigies quo 
tot bellatorum, si luditur alea pernox 
ante Numantinos, si dormire incipis ortu 
luciferi, quo signa duces et castra mouebant? 
cur Allobrogicis et magna gaudeat ara 
natus in Herculeo Fabius lare, si cupidus, si 
uanus et Euganea quantumuis mollior agna, 
si tenerum attritus Catinensi pumice lumbum 
squalentis traducit auos emptorque ueneni 
frangenda miseram funestat imagine gentem? 
tota licet ueteres exornent undique cerae 
atria, nobilitas sola est atque unica uirtus. 
Paulus uel Cossus uel Drusus moribus esto, 
hos ante effigies maiorum pone tuorum, 
praecedant ipsas illi te consule uirgas. 
prima mihi debes animi bona. sanctus haberi 
iustitiaeque tenax factis dictisque mereris? 
agnosco procerem; salue Gaetulice, seu tu 
Silanus quocumque alto de sanguine rarus  
ciuis et egregius patriae contingis ouanti, 
exclamare libet populus quod clamat Osiri  
inuento. quis enim generosum dixerit hunc qui 
indignus genere et praeclaro nomine tantum 
insignis? nanum cuiusdam Atlanta uocamus, 
Aethiopem Cycnum, prauam extortamque puellam 
Europen; canibus pigris scabieque uetusta 
leuibus et siccae lambentibus ora lucernae 
nomen erit pardus, tigris, leo, si quid adhuc est 
quod fremat in terris uiolentius. ergo cauebis 
et metues ne tu sic Creticus aut Camerinus. 
his ego quem monui? tecum mihi sermo, Rubelli 
Blande. tumes alto Drusorum stemmate, tamquam 
feceris ipse aliquid propter quod nobilis esses, 
ut te conciperet quae sanguine fulget Iuli, 
non quae uentoso conducta sub aggere texit. 
uos humiles inquis uolgi pars ultima nostri, 
quorum nemo queat patriam monstrare parentis, 
ast ego Cecropides. uiuas et originis huius 
gaudia longa feras. tamen ima plebe Quiritem 
facundum inuenies, solet hic defendere causas 
nobilis indocti; ueniet de plebe togata 
qui iuris nodos et legum aenigmata soluat; 
hinc petit Euphraten iuuenis domitique Bataui 
custodes aquilas armis industrius; at tu 
nil nisi Cecropides truncoque simillimus Hermae. 
nullo quippe alio uincis discrimine quam quod 
illi marmoreum caput est, tua uiuit imago. 
dic mihi, Teucrorum proles, animalia muta  
quis generosa putet nisi fortia. nempe uolucrem 
sic laudamus equum, facili cui plurima palma 
feruet et exultat rauco uictoria circo; 
nobilis hic, quocumque uenit de gramine, cuius 
clara fuga ante alios et primus in aequore puluis. 
sed uenale pecus Coryphaei posteritas et 
Hirpini, si rara iugo uictoria sedit. 
nil ibi maiorum respectus, gratia nulla 
umbrarum; dominos pretiis mutare iubentur 
exiguis, trito ducunt epiraedia collo 
segnipedes dignique molam uersare nepotes. 
ergo ut miremur te, non tua, priuum aliquid da 
quod possim titulis incidere praeter honores 
quos illis damus ac dedimus, quibus omnia debes. 
haec satis ad iuuenem quem nobis fama superbum 
tradit et inflatum plenumque Nerone propinquo; 
rarus enim ferme sensus communis in illa 
fortuna. sed te censeri laude tuorum, 
Pontice, noluerim sic ut nihil ipse futurae 
laudis agas. miserum est aliorum incumbere famae, 
ne conlapsa ruant subductis tecta columnis. 
stratus humi palmes uiduas desiderat ulmos. 
esto bonus miles, tutor bonus, arbiter idem 
integer; ambiguae si quando citabere testis 
incertaeque rei, Phalaris licet imperet ut sis 
falsus et admoto dictet periuria tauro, 
summum crede nefas animam praeferre pudori 
et propter uitam uiuendi perdere causas. 
dignus morte perit, cenet licet ostrea centum  
Gaurana et Cosmi toto mergatur aeno. 
expectata diu tandem prouincia cum te 
rectorem accipiet, pone irae frena modumque, 
pone et auaritiae, miserere inopum sociorum 
ossa uides rerum uacuis exucta medullis. 
respice quid moneant leges, quid curia mandet, 
praemia quanta bonos maneant, quam fulmine iusto 
et Capito et Tutor ruerint damnante senatu, 
piratae Cilicum. sed quid damnatio confert? 
praeconem, Chaerippe, tuis circumspice pannis, 
cum Pansa eripiat quidquid tibi Natta reliquit, 
iamque tace; furor est post omnia perdere naulum. 
non idem gemitus olim neque uulnus erat par 
damnorum sociis florentibus et modo uictis. 
plena domus tunc omnis, et ingens stabat aceruos 
nummorum, Spartana chlamys, conchylia Coa, 
et cum Parrhasii tabulis signisque Myronis 
Phidiacum uiuebat ebur, nec non Polycliti 
multus ubique labor, rarae sine Mentore mensae. 
inde Dolabella atque hinc Antonius, inde 
sacrilegus Verres referebant nauibus altis 
occulta spolia et plures de pace triumphos. 
nunc sociis iuga pauca boum, grex paruus equarum, 
et pater armenti capto eripietur agello, 
ipsi deinde Lares, si quod spectabile signum. 
si quis in aedicula deus unicus; haec etenim sunt 
pro summis, nam sunt haec maxima. despicias tu 
forsitan inbellis Rhodios unctamque Corinthon 
despicias merito quid resinata iuuentus  
cruraque totius facient tibi leuia gentis? 
horrida uitanda est Hispania, Gallicus axis 
Illyricumque latus; parce et messoribus illis 
qui saturant urbem circo scenaeque uacantem; 
quanta autem inde feres tam dirae praemia culpae, 
cum tenuis nuper Marius discinxerit Afros? 
curandum in primis ne magna iniuria fiat 
fortibus et miseris. tollas licet omne quod usquam est 
auri atque argenti, scutum gladiumque relinques. 
et iaculum et galeam; spoliatis arma supersunt. 
quod modo proposui, non est sententia, uerum est; 
credite me uobis folium recitare Sibyllae. 
si tibi sancta cohors comitum, si nemo tribunal 
uendit acersecomes, si nullum in coniuge crimen 
nec per conuentus et cuncta per oppida curuis 
unguibus ire parat nummos raptura Celaeno, 
tum licet a Pico numeres genus, altaque si te 
nomina delectant omnem Titanida pugnam 
inter maiores ipsumque Promethea ponas. 
de quocumque uoles proauom tibi sumito libro. 
quod si praecipitem rapit ambitio atque libido, 
si frangis uirgas sociorum in sanguine, si te 
delectant hebetes lasso lictore secures, 
incipit ipsorum contra te stare parentum 
nobilitas claramque facem praeferre pudendis. 
omne animi uitium tanto conspectius in se 
crimen habet, quanto maior qui peccat habetur.  
quo mihi te, solitum falsas signare tabellas, 
in templis quae fecit auus statuamque parentis 
ante triumphalem? quo, si nocturnus adulter 
tempora Santonico uelas adoperta cucullo? 
praeter maiorum cineres atque ossa uolucri 
carpento rapitur pinguis Lateranus, et ipse, 
ipse rotam adstringit sufflamine mulio consul, 
nocte quidem, sed Luna uidet, sed sidera testes 
intendunt oculos. finitum tempus honoris 
cum fuerit, clara Lateranus luce flagellum 
sumet et occursum numquam trepidabit amici 
iam senis ac uirga prior adnuet atque maniplos 
soluet et infundet iumentis hordea lassis. 
interea, dum lanatas robumque iuuencum 
more Numae caedit, Iouis ante altaria iurat 
solam Eponam et facies olida ad praesepia pictas. 
sed cum peruigiles placet instaurare popinas, 
obuius adsiduo Syrophoenix udus amomo 
currit, Idymaeae Syrophoenix incola portae 
hospitis adfectu dominum regemque salutat, 
et cum uenali Cyane succincta lagona. 
defensor culpae dicet mihi fecimus et nos 
haec iuuenes. esto, desisti nempe nec ultra 
fouisti errorem. breue sit quod turpiter audes,  
quaedam cum prima resecentur crimina barba. 
indulge ueniam pueris Lateranus ad illos 
thermarum calices inscriptaque lintea uadit 
maturus bello Armeniae Syriaeque tuendis 
amnibus et Rheno atque Histro. praestare Neronem 
securum ualet haec aetas. mitte Ostia, Caesar, 
mitte, sed in magna legatum quaere popina 
inuenies aliquo cum percussore iacentem, 
permixtum nautis et furibus ac fugitiuis, 
inter carnifices et fabros sandapilarum 
et resupinati cessantia tympana galli. 
aequa ibi libertas, communia pocula, lectus 
non alius cuiquam, nec mensa remotior ulli. 
quid facias talem sortitus, Pontice, seruum? 
nempe in Lucanos aut Tusca ergastula mittas. 
at uos, Troiugenae, uobis ignoscitis et quae 
turpia cerdoni Volesos Brutumque decebunt. 
quid si numquam adeo foedis adeoque pudendis 
utimur exemplis, ut non peiora supersint? 
consumptis opibus uocem, Damasippe, locasti 
sipario, clamosum ageres ut Phasma Catulli. 
Laureolum uelox etiam bene Lentulus egit, 
iudice me dignus uera cruce. nec tamen ipsi 
ignoscas populo; populi frons durior huius, 
qui sedet et spectat triscurria patriciorum, 
planipedes audit Fabios, ridere potest qui 
Mamercorum alapas. quanti sua funera uendant 
quid refert? uendunt nullo cogente Nerone,  
nec dubitant celsi praetoris uendere ludis. 
finge tamen gladios inde atque hinc pulpita poni, 
quid satius? mortem sic quisquam exhorruit, ut sit 
zelotypus Thymeles, stupidi collega Corinthi? 
res haut mira tamen citharoedo principe mimus 
nobilis. haec ultra quid erit nisi ludus? et illic 
dedecus urbis habes, nec murmillonis in armis 
nec clipeo Gracchum pugnantem aut falce supina; 
damnat enim talis habitus sed damnat et odit, 
nec galea faciem abscondit mouet ecce tridentem. 
postquam uibrata pendentia retia dextra 
nequiquam effudit, nudum ad spectacula uoltum 
erigit et tota fugit agnoscendus harena. 
credamus tunicae, de faucibus aurea cum se  
porrigat et longo iactetur spira galero. 
ergo ignominiam grauiorem pertulit omni 
uolnere cum Graccho iussus pugnare secutor. 
libera si dentur populo suffragia, quis tam 
perditus ut dubitet Senecam praeferre Neroni? 
cuius supplicio non debuit una parari 
simia nec serpens unus nec culleus unus. 
par Agamemnonidae crimen, sed causa facit rem 
dissimilem. quippe ille deis auctoribus ultor 
patris erat caesi media inter pocula, sed nec 
Electrae iugulo se polluit aut Spartani 
sanguine coniugii, nullis aconita propinquis 
miscuit, in scena numquam cantauit Orestes, 
Troica non scripsit. quid enim Verginius armis  
debuit ulcisci magis aut cum Vindice Galba, 
quod Nero tam saeua crudaque tyrannide fecit? 
haec opera atque hae sunt generosi principis artes, 
gaudentis foedo peregrina ad pulpita cantu 
prostitui Graiaeque apium meruisse coronae. 
maiorum effigies habeant insignia uocis, 
ante pedes Domiti longum tu pone Thyestae 
syrma uel Antigones seu personam Melanippes, 
et de marmoreo citharam suspende colosso. 
quid, Catilina, tuis natalibus atque Cethegi 
inueniet quisquam sublimius? arma tamen uos 
nocturna et flammas domibus templisque paratis, 
ut bracatorum pueri Senonumque minores, 
ausi quod liceat tunica punire molesta. 
sed uigilat consul uexillaque uestra coercet. 
hic nouus Arpinas, ignobilis et modo Romae 
municipalis eques, galeatum ponit ubique 
praesidium attonitis et in omni monte laborat. 
tantum igitur muros intra toga contulit illi 
nominis ac tituli, quantum in Leucade, quantum 
Thessaliae campis Octauius abstulit udo 
caedibus adsiduis gladio; sed Roma parentem, 
Roma patrem patriae Ciceronem libera dixit. 
Arpinas alius Volscorum in monte solebat 
poscere mercedes alieno lassus aratro; 
nodosam post haec frangebat uertice uitem,  
si lentus pigra muniret castra dolabra. 
hic tamen et Cimbros et summa pericula rerum 
excipit et solus trepidantem protegit urbem, 
atque ideo, postquam ad Cimbros stragemque uolabant 
qui numquam attigerant maiora cadauera corui, 
nobilis ornatur lauro collega secunda. 
plebeiae Deciorum animae, plebeia fuerunt 
nomina; pro totis legionibus hi tamen et pro 
omnibus auxiliis atque omni pube Latina 
sufficiunt dis infernis Terraeque parenti. 
pluris enim Decii quam quae seruantur ab illis. 
ancilla natus trabeam et diadema Quirini 
et fascis meruit, regum ultimus ille bonorum. 
prodita laxabant portarum claustra tyrannis 
exulibus iuuenes ipsius consulis et quos 
magnum aliquid dubia pro libertate deceret, 
quod miraretur cum Coclite Mucius et quae 
imperii finis Tiberinum uirgo natauit. 
occulta ad patres produxit crimina seruus 
matronis lugendus; at illos uerbera iustis 
adficiunt poenis et legum prima securis. 
malo pater tibi sit Thersites, dummodo tu sis 
Aeacidae similis Volcaniaque arma capessas, 
quam te Thersitae similem producat Achilles. 
et tamen, ut longe repetas longeque reuoluas 
nomen, ab infami gentem deducis asylo; 
maiorum primus, quisquis fuit ille, tuorum 
aut pastor fuit aut illud quod dicere nolo.  
SATVRA IX 
Scire uelim quare totiens mihi, Naeuole, tristis 
occurras fronte obducta ceu Marsya uictus. 
quid tibi cum uultu, qualem deprensus habebat 
Rauola dum Rhodopes uda terit inguina barba? 
nos colaphum incutimus lambenti crustula seruo. 
non erit hac facie miserabilior Crepereius 
Pollio, qui triplicem usuram praestare paratus 
circumit et fatuos non inuenit. unde repente 
tot rugae? certe modico contentus agebas 
uernam equitem, conuiua ioco mordente facetus 
et salibus uehemens intra pomeria natis. 
omnia nunc contra, uultus grauis, horrida siccae 
silua comae, nullus tota nitor in cute, qualem 
Bruttia praestabat calidi tibi fascia uisci, 
sed fruticante pilo neglecta et squalida crura. 
quid macies aegri ueteris, quem tempore longo 
torret quarta dies olimque domestica febris? 
deprendas animi tormenta latentis in aegro 
corpore, deprendas et gaudia; sumit utrumque 
inde habitum facies. igitur flexisse uideris 
propositum et uitae contrarius ire priori. 
nuper enim, ut repeto, fanum Isidis et Ganymedem 
Pacis et aduectae secreta Palatia matris 
et Cererem nam quo non prostat femina templo? 
notior Aufidio moechus celebrare solebas, 
quodque taces, ipsos etiam inclinare maritos.  
utile et hoc multis uitae genus, at mihi nullum 
inde operae pretium. pingues aliquando lacernas, 
munimenta togae, duri crassique coloris 
et male percussas textoris pectine Galli 
accipimus, tenue argentum uenaeque secundae. 
fata regunt homines, fatum est et partibus illis 
quas sinus abscondit. nam si tibi sidera cessant, 
nil faciet longi mensura incognita nerui, 
quamuis te nudum spumanti Virro labello 
uiderit et blandae adsidue densaeque tabellae 
sollicitent, AUTOS GAR EFELKETAI ANDRA KINAIDOS. 
quod tamen ulterius monstrum quam mollis auarus? 
haec tribui, deinde illa dedi, mox plura tulisti. 
computat et ceuet. ponatur calculus, adsint 
cum tabula pueri; numera sestertia quinque 
omnibus in rebus, numerentur deinde labores. 
an facile et pronum est agere intra uiscera penem 
legitimum atque illic hesternae occurrere cenae? 
seruus erit minus ille miser qui foderit agrum 
quam dominum. sed tu sane tenerum et puerum te 
et pulchrum et dignum cyatho caeloque putabas. 
uos humili adseculae, uos indulgebitis umquam 
cultori, iam nec morbo donare parati? 
en cui tu uiridem umbellam, cui sucina mittas 
grandia, natalis quotiens redit aut madidum uer 
incipit et strata positus longaque cathedra 
munera femineis tractat secreta kalendis.  
dic, passer, cui tot montis, tot praedia seruas 
Apula, tot miluos intra tua pascua lassas? 
te Trifolinus ager fecundis uitibus implet 
suspectumque iugum Cumis et Gaurus inanis 
nam quis plura linit uicturo dolia musto? 
quantum erat exhausti lumbos donare clientis 
iugeribus paucis! meliusne hic rusticus infans 
cum matre et casulis et conlusore catello 
cymbala pulsantis legatum fiet amici? 
improbus es cum poscis ait. sed pensio clamat 
posce, sed appellat puer unicus ut Polyphemi 
lata acies per quam sollers euasit Vlixes. 
alter emendus erit, namque hic non sufficit, ambo 
pascendi. quid agam bruma spirante? quid, oro, 
quid dicam scapulis puerorum aquilone Decembri 
et pedibus? durate atque expectate cicadas? 
uerum, ut dissimules, ut mittas cetera, quanto 
metiris pretio quod, ni tibi deditus essem 
deuotusque cliens, uxor tua uirgo maneret? 
scis certe quibus ista modis, quam saepe rogaris 
et quae pollicitus. fugientem saepe puellam 
amplexu rapui; tabulas quoque ruperat et iam 
signabat; tota uix hoc ego nocte redemi 
te plorante foris. testis mihi lectulus et tu, 
ad quem peruenit lecti sonus et dominae uox. 
instabile ac dirimi coeptum et iam paene solutum 
coniugium in multis domibus seruauit adulter. 
quo te circumagas? quae prima aut ultima ponas?  
nullum ergo meritum est, ingrate ac perfide, nullum 
quod tibi filiolus uel filia nascitur ex me? 
tollis enim et libris actorum spargere gaudes 
argumenta uiri. foribus suspende coronas 
iam pater es, dedimus quod famae opponere possis. 
iura parentis habes, propter me scriberis heres, 
legatum omne capis nec non et dulce caducum. 
commoda praeterea iungentur multa caducis, 
si numerum, si tres impleuero. iusta doloris, 
Naeuole, causa tui; contra tamen ille quid adfert? 
neglegit atque alium bipedem sibi quaerit asellum. 
haec soli commissa tibi celare memento 
et tacitus nostras intra te fige querellas; 
nam res mortifera est inimicus pumice leuis. 
qui modo secretum commiserat, ardet et odit, 
tamquam prodiderim quidquid scio. sumere ferrum, 
fuste aperire caput, candelam adponere ualuis 
non dubitat. nec contemnas aut despicias quod 
his opibus numquam cara est annona ueneni. 
ergo occulta teges ut curia Martis Athenis. 
o Corydon, Corydon, secretum diuitis ullum 
esse putas? serui ut taceant, iumenta loquentur 
et canis et postes et marmora. claude fenestras, 
uela tegant rimas, iunge ostia, tollite lumen, 
e medio fac eant omnes, prope nemo recumbat; 
quod tamen ad cantum galli facit ille secundi 
proximus ante diem caupo sciet, audiet et quae  
finxerunt pariter libarius, archimagiri,  
carptores. quod enim dubitant componere crimen 
in dominos, quotiens rumoribus ulciscuntur 
baltea? nec derit qui te per compita quaerat 
nolentem et miseram uinosus inebriet aurem. 
illos ergo roges quidquid paulo ante petebas 
a nobis, taceant illi. sed prodere malunt 
arcanum quam subrepti potare Falerni 
pro populo faciens quantum Saufeia bibebat. 
uiuendum recte, cum propter plurima, tunc est 
idcirco ut possis linguam contemnere serui. 
praecipue causis, ut linguas mancipiorum 
contemnas; nam lingua mali pars pessima serui. 
deterior tamen hic qui liber non erit illis 
quorum animas et farre suo custodit et aere. 
utile consilium modo, sed commune, dedisti. 
nunc mihi quid suades post damnum temporis et spes 
deceptas? festinat enim decurrere uelox 
flosculus angustae miseraeque breuissima uitae 
portio; dum bibimus, dum serta, unguenta, puellas 
poscimus, obrepit non intellecta senectus. 
ne trepida, numquam pathicus tibi derit amicus 
stantibus et saluis his collibus; undique ad illos 
conuenient et carpentis et nauibus omnes 
qui digito scalpunt uno caput. altera maior 
spes superest, tu tantum erucis inprime dentem. 
gratus eris, tu tantum erucis inprime dentem. 
haec exempla para felicibus; at mea Clotho 
et Lachesis gaudent, si pascitur inguine uenter.  
o parui nostrique Lares, quos ture minuto 
aut farre et tenui soleo exorare corona, 
quando ego figam aliquid quo sit mihi tuta senectus 
a tegete et baculo? uiginti milia fenus 
pigneribus positis, argenti uascula puri, 
sed quae Fabricius censor notet, et duo fortes 
de grege Moesorum, qui me ceruice locata 
securum iubeant clamoso insistere circo; 
sit mihi praeterea curuus caelator, et alter 
qui multas facies pingit cito; sufficiunt haec. 
quando ego pauper ero? uotum miserabile, nec spes 
his saltem; nam cum pro me Fortuna uocatur, 
adfixit ceras illa de naue petitas 
quae Siculos cantus effugit remige surdo. 
SATVRA X 
Omnibus in terris, quae sunt a Gadibus usque 
Auroram et Gangen, pauci dinoscere possunt 
uera bona atque illis multum diuersa, remota 
erroris nebula. quid enim ratione timemus 
aut cupimus? quid tam dextro pede concipis ut te 
conatus non paeniteat uotique peracti? 
euertere domos totas optantibus ipsis 
di faciles. nocitura toga, nocitura petuntur 
militia; torrens dicendi copia multis  
et sua mortifera est facundia; uiribus ille 
confisus periit admirandisque lacertis; 
sed pluris nimia congesta pecunia cura 
strangulat et cuncta exuperans patrimonia census 
quanto delphinis ballaena Britannica maior. 
temporibus diris igitur iussuque Neronis 
Longinum et magnos Senecae praediuitis hortos 
clausit et egregias Lateranorum obsidet aedes 
tota cohors rarus uenit in cenacula miles. 
pauca licet portes argenti uascula puri 
nocte iter ingressus, gladium contumque timebis 
et mota ad lunam trepidabis harundinis umbra 
cantabit uacuus coram latrone uiator. 
prima fere uota et cunctis notissima templis 
diuitiae, crescant ut opes, ut maxima toto 
nostra sit arca foro. sed nulla aconita bibuntur 
fictilibus; tunc illa time cum pocula sumes 
gemmata et lato Setinum ardebit in auro. 
iamne igitur laudas quod de sapientibus alter 
ridebat, quotiens a limine mouerat unum 
protuleratque pedem, flebat contrarius auctor? 
sed facilis cuiuis rigidi censura cachinni 
mirandum est unde ille oculis suffecerit umor. 
perpetuo risu pulmonem agitare solebat 
Democritus, quamquam non essent urbibus illis 
praetextae, trabeae, fasces, lectica, tribunal. 
quid si uidisset praetorem curribus altis 
extantem et medii sublimem puluere circi 
in tunica Iouis et pictae Sarrana ferentem  
ex umeris aulaea togae magnaeque coronae 
tantum orbem, quanto ceruix non sufficit ulla? 
quippe tenet sudans hanc publicus et, sibi consul 
ne placeat, curru seruus portatur eodem. 
da nunc et uolucrem, sceptro quae surgit eburno, 
illinc cornicines, hinc praecedentia longi 
agminis officia et niueos ad frena Quirites, 
defossa in loculos quos sportula fecit amicos. 
tum quoque materiam risus inuenit ad omnis 
occursus hominum, cuius prudentia monstrat 
summos posse uiros et magna exempla daturos 
ueruecum in patria crassoque sub aere nasci. 
ridebat curas nec non et gaudia uolgi, 
interdum et lacrimas, cum Fortunae ipse minaci 
mandaret laqueum mediumque ostenderet unguem. 
ergo superuacua aut quae perniciosa petuntur? 
propter quae fas est genua incerare deorum? 
quosdam praecipitat subiecta potentia magnae 
inuidiae, mergit longa atque insignis honorum 
pagina. descendunt statuae restemque secuntur, 
ipsas deinde rotas bigarum inpacta securis 
caedit et inmeritis franguntur crura caballis. 
iam strident ignes, iam follibus atque caminis 
ardet adoratum populo caput et crepat ingens 
Seianus, deinde ex facie toto orbe secunda 
fiunt urceoli, pelues, sartago, matellae. 
pone domi laurus, duc in Capitolia magnum 
cretatumque bouem Seianus ducitur unco 
spectandus, gaudent omnes. quae labra, quis illi  
uultus erat! numquam, si quid mihi credis, amaui 
hunc hominem. sed quo cecidit sub crimine? quisnam 
delator quibus indicibus, quo teste probauit? 
nil horum; uerbosa et grandis epistula uenit 
a Capreis. bene habet, nil plus interrogo. sed quid 
turba Remi? sequitur fortunam, ut semper, et odit 
damnatos. idem populus, si Nortia Tusco 
fauisset, si oppressa foret secura senectus 
principis, hac ipsa Seianum diceret hora 
Augustum. iam pridem, ex quo suffragia nulli 
uendimus, effudit curas; nam qui dabat olim 
imperium, fasces, legiones, omnia, nunc se 
continet atque duas tantum res anxius optat, 
panem et circenses. perituros audio multos. 
nil dubium, magna est fornacula. pallidulus mi 
Bruttidius meus ad Martis fuit obuius aram; 
quam timeo, uictus ne poenas exigat Aiax 
ut male defensus. curramus praecipites et, 
dum iacet in ripa, calcemus Caesaris hostem. 
sed uideant serui, ne quis neget et pauidum in ius 
ceruice obstricta dominum trahat. hi sermones 
tunc de Seiano, secreta haec murmura uolgi. 
uisne salutari sicut Seianus, habere 
tantundem atque illi summas donare curules, 
illum exercitibus praeponere, tutor haberi 
principis angusta Caprearum in rupe sedentis 
cum grege Chaldaeo? uis certe pila, cohortis, 
egregios equites et castra domestica; quidni  
haec cupias? et qui nolunt occidere quemquam 
posse uolunt. sed quae praeclara et prospera tanti, 
ut rebus laetis par sit mensura malorum? 
huius qui trahitur praetextam sumere mauis 
an Fidenarum Gabiorumque esse potestas 
et de mensura ius dicere, uasa minora 
frangere pannosus uacuis aedilis Vlubris? 
ergo quid optandum foret ignorasse fateris 
Seianum; nam qui nimios optabat honores 
et nimias poscebat opes, numerosa parabat 
excelsae turris tabulata, unde altior esset 
casus et inpulsae praeceps inmane ruinae. 
quid Crassos, quid Pompeios euertit et illum, 
ad sua qui domitos deduxit flagra Quirites? 
summus nempe locus nulla non arte petitus 
magnaque numinibus uota exaudita malignis. 
ad generum Cereris sine caede ac uulnere pauci 
descendunt reges et sicca morte tyranni. 
eloquium ac famam Demosthenis aut Ciceronis 
incipit optare et totis quinquatribus optat 
quisquis adhuc uno parcam colit asse Mineruam, 
quem sequitur custos angustae uernula capsae. 
eloquio sed uterque perit orator, utrumque 
largus et exundans leto dedit ingenii fons. 
ingenio manus est et ceruix caesa, nec umquam 
sanguine causidici maduerunt rostra pusilli. 
o fortunatam natam me consule Romam 
Antoni gladios potuit contemnere si sic 
omnia dixisset. ridenda poemata malo 
quam te, conspicuae diuina Philippica famae,  
uolueris a prima quae proxima. saeuus et illum 
exitus eripuit, quem mirabantur Athenae 
torrentem et pleni moderantem frena theatri. 
dis ille aduersis genitus fatoque sinistro, 
quem pater ardentis massae fuligine lippus 
a carbone et forcipibus gladiosque paranti 
incude et luteo Volcano ad rhetora misit. 
bellorum exuuiae, truncis adfixa tropaeis 
lorica et fracta de casside buccula pendens 
et curtum temone iugum uictaeque triremis 
aplustre et summo tristis captiuos in arcu  
humanis maiora bonis creduntur. ad hoc se 
Romanus Graiusque et barbarus induperator 
erexit, causas discriminis atque laboris 
inde habuit tanto maior famae sitis est quam 
uirtutis. quis enim uirtutem amplectitur ipsam, 
praemia si tollas? patriam tamen obruit olim 
gloria paucorum et laudis titulique cupido 
haesuri saxis cinerum custodibus, ad quae 
discutienda ualent sterilis mala robora fici, 
quandoquidem data sunt ipsis quoque fata sepulcris. 
expende Hannibalem quot libras in duce summo 
inuenies? hic est quem non capit Africa Mauro 
percussa oceano Niloque admota tepenti 
rursus ad Aethiopum populos aliosque elephantos. 
additur imperiis Hispania, Pyrenaeum 
transilit. opposuit natura Alpemque niuemque 
diducit scopulos et montem rumpit aceto. 
iam tenet Italiam, tamen ultra pergere tendit.  
acti inquit nihil est, nisi Poeno milite portas 
frangimus et media uexillum pono Subura. 
o qualis facies et quali digna tabella, 
cum Gaetula ducem portaret belua luscum! 
exitus ergo quis est? o gloria! uincitur idem 
nempe et in exilium praeceps fugit atque ibi magnus 
mirandusque cliens sedet ad praetoria regis, 
donec Bithyno libeat uigilare tyranno. 
finem animae, quae res humanas miscuit olim, 
non gladii, non saxa dabunt nec tela, sed ille 
Cannarum uindex et tanti sanguinis ultor 
anulus. i, demens, et saeuas curre per Alpes 
ut pueris placeas et declamatio fias. 
unus Pellaeo iuueni non sufficit orbis, 
aestuat infelix angusto limite mundi 
ut Gyarae clausus scopulis paruaque Seripho; 
cum tamen a figulis munitam intrauerit urbem, 
sarcophago contentus erit. mors sola fatetur 
quantula sint hominum corpuscula. creditur olim 
uelificatus Athos et quidquid Graecia mendax 
audet in historia, constratum classibus isdem 
suppositumque rotis solidum mare; credimus altos 
defecisse amnes epotaque flumina Medo 
prandente et madidis cantat quae Sostratus alis. 
ille tamen qualis rediit Salamine relicta, 
in Corum atque Eurum solitus saeuire flagellis 
barbarus Aeolio numquam hoc in carcere passos, 
ipsum conpedibus qui uinxerat Ennosigaeum 
mitius id sane, quod non et stigmate dignum 
credidit. huic quisquam uellet seruire deorum?  
sed qualis rediit? nempe una naue, cruentis 
fluctibus ac tarda per densa cadauera prora. 
has totiens optata exegit gloria poenas. 
da spatium uitae, multos da, Iuppiter, annos. 
hoc recto uoltu, solum hoc et pallidus optas. 
sed quam continuis et quantis longa senectus 
plena malis! deformem et taetrum ante omnia uultum 
dissimilemque sui, deformem pro cute pellem 
pendentisque genas et talis aspice rugas 
quales, umbriferos ubi pandit Thabraca saltus, 
in uetula scalpit iam mater simia bucca. 
plurima sunt iuuenum discrimina, pulchrior ille 
hoc atque ille alio, multum hic robustior illo 
una senum facies, cum uoce trementia membra 
et iam leue caput madidique infantia nasi; 
frangendus misero gingiua panis inermi. 
usque adeo grauis uxori natisque sibique, 
ut captatori moueat fastidia Cosso. 
non eadem uini atque cibi torpente palato 
gaudia; nam coitus iam longa obliuio, uel si 
coneris, iacet exiguus cum ramice neruus 
et, quamuis tota palpetur nocte, iacebit. 
anne aliquid sperare potest haec inguinis aegri 
canities? quid quod merito suspecta libido est 
quae uenerem adfectat sine uiribus? aspice partis 
nunc damnum alterius. nam quae cantante uoluptas, 
sit licet eximius, citharoedo siue Seleuco 
et quibus aurata mos est fulgere lacerna?  
quid refert, magni sedeat qua parte theatri 
qui uix cornicines exaudiet atque tubarum 
concentus? clamore opus est ut sentiat auris 
quem dicat uenisse puer, quot nuntiet horas. 
praeterea minimus gelido iam in corpore sanguis 
febre calet sola, circumsilit agmine facto 
morborum omne genus, quorum si nomina quaeras, 
promptius expediam quot amauerit Oppia moechos, 
quot Themison aegros autumno occiderit uno, 
quot Basilus socios, quot circumscripserit Hirrus 
pupillos, quot longa uiros exorbeat uno 
Maura die, quot discipulos inclinet Hamillus; 
percurram citius quot uillas possideat nunc 
quo tondente grauis iuueni mihi barba sonabat. 
ille umero, hic lumbis, hic coxa debilis; ambos 
perdidit ille oculos et luscis inuidet; huius 
pallida labra cibum accipiunt digitis alienis, 
ipse ad conspectum cenae diducere rictum 
suetus hiat tantum ceu pullus hirundinis, ad quem 
ore uolat pleno mater ieiuna. sed omni 
membrorum damno maior dementia, quae nec 
nomina seruorum nec uoltum agnoscit amici 
cum quo praeterita cenauit nocte, nec illos 
quos genuit, quos eduxit. nam codice saeuo 
heredes uetat esse suos, bona tota feruntur 
ad Phialen; tantum artificis ualet halitus oris, 
quod steterat multis in carcere fornicis annis. 
ut uigeant sensus animi, ducenda tamen sunt 
funera natorum, rogus aspiciendus amatae 
coniugis et fratris plenaeque sororibus urnae. 
haec data poena diu uiuentibus, ut renouata  
semper clade domus multis in luctibus inque 
perpetuo maerore et nigra ueste senescant. 
rex Pylius, magno si quicquam credis Homero, 
exemplum uitae fuit a cornice secundae. 
felix nimirum, qui tot per saecula mortem 
distulit atque suos iam dextra conputat annos, 
quique nouum totiens mustum bibit. oro parumper 
attendas quantum de legibus ipse queratur 
fatorum et nimio de stamine, cum uidet acris 
Antilochi barbam ardentem, cum quaerit ab omni, 
quisquis adest, socio cur haec in tempora duret, 
quod facinus dignum tam longo admiserit aeuo. 
haec eadem Peleus, raptum cum luget Achillem, 
atque alius, cui fas Ithacum lugere natantem. 
incolumi Troia Priamus uenisset ad umbras 
Assaraci magnis sollemnibus Hectore funus 
portante ac reliquis fratrum ceruicibus inter 
Iliadum lacrimas, ut primos edere planctus 
Cassandra inciperet scissaque Polyxena palla, 
si foret extinctus diuerso tempore, quo non 
coeperat audaces Paris aedificare carinas. 
longa dies igitur quid contulit? omnia uidit 
euersa et flammis Asiam ferroque cadentem. 
tunc miles tremulus posita tulit arma tiara 
et ruit ante aram summi Iouis ut uetulus bos, 
qui domini cultris tenue et miserabile collum 
praebet ab ingrato iam fastiditus aratro. 
exitus ille utcumque hominis, sed torua canino 
latrauit rictu quae post hunc uixerat uxor. 
festino ad nostros et regem transeo Ponti  
et Croesum, quem uox iusti facunda Solonis 
respicere ad longae iussit spatia ultima uitae. 
exilium et carcer Minturnarumque paludes 
et mendicatus uicta Carthagine panis 
hinc causas habuere; quid illo ciue tulisset 
natura in terris, quid Roma beatius umquam, 
si circumducto captiuorum agmine et omni 
bellorum pompa animam exhalasset opimam, 
cum de Teutonico uellet descendere curru? 
prouida Pompeio dederat Campania febres 
optandas, sed multae urbes et publica uota 
uicerunt; igitur Fortuna ipsius et urbis 
seruatum uicto caput abstulit. hoc cruciatu 
Lentulus, hac poena caruit ceciditque Cethegus 
integer et iacuit Catilina cadauere toto. 
formam optat modico pueris, maiore puellis 
murmure, cum Veneris fanum uidet, anxia mater 
usque ad delicias uotorum. cur tamen inquit 
corripias? pulchra gaudet Latona Diana. 
sed uetat optari faciem Lucretia qualem 
ipsa habuit, cuperet Rutilae Verginia gibbum 
accipere atque suum Rutilae dare. filius autem 
corporis egregii miseros trepidosque parentes 
semper habet rara est adeo concordia formae 
atque pudicitiae. sanctos licet horrida mores 
tradiderit domus ac ueteres imitata Sabinos, 
praeterea castum ingenium uoltumque modesto 
sanguine feruentem tribuat natura benigna 
larga manu quid enim puero conferre potest plus  
custode et cura natura potentior omni?, 
non licet esse uiro; nam prodiga corruptoris 
improbitas ipsos audet temptare parentes 
tanta in muneribus fiducia. nullus ephebum 
deformem saeua castrauit in arce tyrannus, 
nec praetextatum rapuit Nero loripedem nec 
strumosum atque utero pariter gibboque tumentem. 
i nunc et iuuenis specie laetare tui, quem 
maiora expectant discrimina. fiet adulter 
publicus et poenas metuet quascumque mariti 
irati debet, nec erit felicior astro 
Martis, ut in laqueos numquam incidat. exigit autem 
interdum ille dolor plus quam lex ulla dolori  
concessit necat hic ferro, secat ille cruentis 
uerberibus, quosdam moechos et mugilis intrat. 
sed tuus Endymion dilectae fiet adulter 
matronae. mox cum dederit Seruilia nummos 
fiet et illius quam non amat, exuet omnem 
corporis ornatum; quid enim ulla negauerit udis 
inguinibus, siue est haec Oppia siue Catulla? 
deterior totos habet illic femina mores. 
sed casto quid forma nocet? quid profuit immo 
Hippolyto graue propositum, quid Bellerophonti? 
erubuit nempe haec ceu fastidita repulso 
nec Stheneboea minus quam Cressa excanduit, et se 
concussere ambae. mulier saeuissima tunc est 
cum stimulos odio pudor admouet. elige quidnam  
suadendum esse putes cui nubere Caesaris uxor 
destinat. optimus hic et formonsissimus idem 
gentis patriciae rapitur miser extinguendus 
Messalinae oculis; dudum sedet illa parato 
flammeolo Tyriusque palam genialis in hortis 
sternitur et ritu decies centena dabuntur 
antiquo, ueniet cum signatoribus auspex. 
haec tu secreta et paucis commissa putabas? 
non nisi legitime uolt nubere. quid placeat dic. 
ni parere uelis, pereundum erit ante lucernas; 
si scelus admittas, dabitur mora paruula, dum res 
nota urbi et populo contingat principis aurem. 
dedecus ille domus sciet ultimus. interea tu 
obsequere imperio, si tanti uita dierum 
paucorum. quidquid leuius meliusque putaris, 
praebenda est gladio pulchra haec et candida ceruix. 
nil ergo optabunt homines? si consilium uis, 
permittes ipsis expendere numinibus quid 
conueniat nobis rebusque sit utile nostris; 
nam pro iucundis aptissima quaeque dabunt di. 
carior est illis homo quam sibi. nos animorum 
inpulsu et caeca magnaque cupidine ducti 
coniugium petimus partumque uxoris, at illis 
notum qui pueri qualisque futura sit uxor. 
ut tamen et poscas aliquid uoueasque sacellis 
exta et candiduli diuina tomacula porci, 
orandum est ut sit mens sana in corpore sano. 
fortem posce animum mortis terrore carentem, 
qui spatium uitae extremum inter munera ponat  
naturae, qui ferre queat quoscumque labores, 
nesciat irasci, cupiat nihil et potiores 
Herculis aerumnas credat saeuosque labores 
et uenere et cenis et pluma Sardanapalli. 
monstro quod ipse tibi possis dare; semita certe 
tranquillae per uirtutem patet unica uitae. 
nullum numen habes, si sit prudentia nos te, 
nos facimus, Fortuna, deam caeloque locamus. 
SATVRA XI 
Atticus eximie si cenat, lautus habetur, 
si Rutilus, demens. quid enim maiore cachinno 
excipitur uolgi quam pauper Apicius? omnis 
conuictus, thermae, stationes, omne theatrum 
de Rutilo. nam dum ualida ac iuuenalia membra 
sufficiunt galeae dumque ardent sanguine, fertur 
non cogente quidem sed nec prohibente tribuno 
scripturus leges et regia uerba lanistae. 
multos porro uides, quos saepe elusus ad ipsum 
creditor introitum solet expectare macelli, 
et quibus in solo uiuendi causa palato est. 
egregius cenat meliusque miserrimus horum 
et cito casurus iam perlucente ruina. 
interea gustus elementa per omnia quaerunt 
numquam animo pretiis obstantibus; interius si 
attendas, magis illa iuuant quae pluris ementur. 
ergo haut difficile est perituram arcessere summam  
lancibus oppositis uel matris imagine fracta, 
et quadringentis nummis condire gulosum 
fictile; sic ueniunt ad miscellanea ludi. 
refert ergo quis haec eadem paret; in Rutilo nam 
luxuria est, in Ventidio laudabile nomen 
sumit et a censu famam trahit. illum ego iure 
despiciam, qui scit quanto sublimior Atlas 
omnibus in Libya sit montibus, hic tamen idem 
ignorat quantum ferrata distet ab arca 
sacculus. e caelo descendit GNWQI SEAUTON 
figendum et memori tractandum pectore, siue 
coniugium quaeras uel sacri in parte senatus 
esse uelis; neque enim loricam poscit Achillis 
Thersites, in qua se traducebat Vlixes; 
ancipitem seu tu magno discrimine causam 
protegere adfectas, te consule, dic tibi qui sis, 
orator uehemens an Curtius et Matho buccae. 
noscenda est mensura sui spectandaque rebus 
in summis minimisque, etiam cum piscis emetur, 
ne mullum cupias, cum sit tibi gobio tantum 
in loculis. quis enim te deficiente crumina 
et crescente gula manet exitus, aere paterno 
ac rebus mersis in uentrem fenoris atque 
argenti grauis et pecorum agrorumque capacem? 
talibus a dominis post cuncta nouissimus exit 
anulus, et digito mendicat Pollio nudo. 
non praematuri cineres nec funus acerbum 
luxuriae sed morte magis metuenda senectus. 
hi plerumque gradus conducta pecunia Romae  
et coram dominis consumitur; inde, ubi paulum 
nescio quid superest et pallet fenoris auctor, 
qui uertere solum, Baias et ad ostrea currunt. 
cedere namque foro iam non est deterius quam 
Esquilias a feruenti migrare Subura. 
ille dolor solus patriam fugientibus, illa 
maestitia est, caruisse anno circensibus uno. 
sanguinis in facie non haeret gutta, morantur 
pauci ridiculum et fugientem ex urbe pudorem. 
experiere hodie numquid pulcherrima dictu, 
Persice, non praestem uita et moribus et re, 
si laudem siliquas occultus ganeo, pultes 
coram aliis dictem puero sed in aure placentas. 
nam cum sis conuiua mihi promissus, habebis 
Euandrum, uenies Tirynthius aut minor illo 
hospes, et ipse tamen contingens sanguine caelum, 
alter aquis, alter flammis ad sidera missus. 
fercula nunc audi nullis ornata macellis. 
de Tiburtino ueniet pinguissimus agro 
haedulus et toto grege mollior, inscius herbae 
necdum ausus uirgas humilis mordere salicti, 
qui plus lactis habet quam sanguinis, et montani 
asparagi, posito quos legit uilica fuso. 
grandia praeterea tortoque calentia feno 
oua adsunt ipsis cum matribus, et seruatae 
parte anni quales fuerant in uitibus uuae, 
Signinum Syriumque pirum, de corbibus isdem 
aemula Picenis et odoris mala recentis 
nec metuenda tibi, siccatum frigore postquam  
autumnum et crudi posuere pericula suci. 
haec olim nostri iam luxuriosa senatus 
cena fuit. Curius paruo quae legerat horto 
ipse focis breuibus ponebat holuscula, quae nunc 
squalidus in magna fastidit conpede fossor, 
qui meminit calidae sapiat quid uolua popinae. 
sicci terga suis rara pendentia crate 
moris erat quondam festis seruare diebus 
et natalicium cognatis ponere lardum 
accedente noua, si quam dabat hostia, carne. 
cognatorum aliquis titulo ter consulis atque 
castrorum imperiis et dictatoris honore 
functus ad has epulas solito maturius ibat 
erectum domito referens a monte ligonem. 
cum tremerent autem Fabios durumque Catonem 
et Scauros et Fabricium, rigidique seueros 
censoris mores etiam collega timeret, 
nemo inter curas et seria duxit habendum 
qualis in Oceani fluctu testudo nataret, 
clarum Troiugenis factura et nobile fulcrum; 
sed nudo latere et paruis frons aerea lectis 
uile coronati caput ostendebat aselli, 
ad quod lasciui ludebant ruris alumni. 
tales ergo cibi qualis domus atque supellex. 
tunc rudis et Graias mirari nescius artes 
urbibus euersis praedarum in parte reperta 
magnorum artificum frangebat pocula miles, 
ut phaleris gauderet ecus caelataque cassis 
Romuleae simulacra ferae mansuescere iussae  
imperii fato, geminos sub rupe Quirinos 
ac nudam effigiem in clipeo uenientis et hasta 
pendentisque dei perituro ostenderet hosti. 
ponebant igitur Tusco farrata catino 
argenti quod erat solis fulgebat in armis. 
omnia tunc quibus inuideas, si liuidulus sis. 
templorum quoque maiestas praesentior, et uox 
nocte fere media mediamque audita per urbem 
litore ab Oceani Gallis uenientibus et dis 
officium uatis peragentibus. his monuit nos, 
hanc rebus Latiis curam praestare solebat 
fictilis et nullo uiolatus Iuppiter auro. 
illa domi natas nostraque ex arbore mensas 
tempora uiderunt; hos lignum stabat ad usus, 
annosam si forte nucem deiecerat eurus. 
at nunc diuitibus cenandi nulla uoluptas, 
nil rhombus, nil damma sapit, putere uidentur 
unguenta atque rosae, latos nisi sustinet orbis 
grande ebur et magno sublimis pardus hiatu 
dentibus ex illis quos mittit porta Syenes 
et Mauri celeres et Mauro obscurior Indus, 
et quos deposuit Nabataeo belua saltu 
iam nimios capitique graues. hinc surgit orexis, 
hinc stomacho uires; nam pes argenteus illis, 
anulus in digito quod ferreus. ergo superbum  
conuiuam caueo, qui me sibi comparat et res 
despicit exiguas. adeo nulla uncia nobis 
est eboris, nec tessellae nec calculus ex hac 
materia, quin ipsa manubria cultellorum 
ossea. non tamen his ulla umquam obsonia fiunt  
rancidula aut ideo peior gallina secatur. 
sed nec structor erit cui cedere debeat omnis 
pergula, discipulus Trypheri doctoris, apud quem 
sumine cum magno lepus atque aper et pygargus 
et Scythicae uolucres et phoenicopterus ingens 
et Gaetulus oryx hebeti lautissima ferro 
caeditur et tota sonat ulmea cena Subura. 
nec frustum capreae subducere nec latus Afrae 
nouit auis noster, tirunculus ac rudis omni 
tempore et exiguae furtis inbutus ofellae. 
plebeios calices et paucis assibus emptos 
porriget incultus puer atque a frigore tutus, 
non Phryx aut Lycius non a mangone petitus 
quisquam erit et magno cum posces, posce Latine. 
idem habitus cunctis, tonsi rectique capilli 
atque hodie tantum propter conuiuia pexi. 
pastoris duri hic filius, ille bubulci. 
suspirat longo non uisam tempore matrem 
et casulam et notos tristis desiderat haedos 
ingenui uoltus puer ingenuique pudoris, 
qualis esse decet quos ardens purpura uestit, 
nec pupillares defert in balnea raucus 
testiculos, nec uellendas iam praebuit alas, 
crassa nec opposito pauidus tegit inguina guto. 
hic tibi uina dabit diffusa in montibus illis 
a quibus ipse uenit, quorum sub uertice lusit. 
namque una atque eadem est uini patria atque ministri.  
forsitan expectes ut Gaditana canoro 
incipiant prurire choro plausuque probatae 
ad terram tremulo descendant clune puellae, 
spectant hoc nuptae iuxta recubante marito 
quod pudeat narrare aliquem praesentibus ipsis. 
inritamentum ueneris languentis et acres 
diuitis urticae maior tamen ista uoluptas 
alterius sexus; magis ille extenditur, et mox 
auribus atque oculis concepta urina mouetur. 
non capit has nugas humilis domus. audiat ille 
testarum crepitus cum uerbis, nudum olido stans 
fornice mancipium quibus abstinet, ille fruatur 
uocibus obscenis omnique libidinis arte, 
qui Lacedaemonium pytismate lubricat orbem; 
namque ibi fortunae ueniam damus. alea turpis, 
turpe et adulterium mediocribus haec eadem illi 
omnia cum faciunt, hilares nitidique uocantur. 
nostra dabunt alios hodie conuiuia ludos 
conditor Iliados cantabitur atque Maronis 
altisoni dubiam facientia carmina palmam. 
quid refert, tales uersus qua uoce legantur? 
sed nunc dilatis auerte negotia curis 
et gratam requiem dona tibi, quando licebit 
per totum cessare diem. non fenoris ulla 
mentio nec, prima si luce egressa reuerti 
nocte solet, tacito bilem tibi contrahat uxor 
umida suspectis referens multicia rugis 
uexatasque comas et uoltum auremque calentem.  
protinus ante meum quidquid dolet exue limen, 
pone domum et seruos et quidquid frangitur illis 
aut perit, ingratos ante omnia pone sodalis. 
interea Megalesiacae spectacula mappae 
Idaeum sollemne colunt, similisque triumpho 
praeda caballorum praetor sedet ac, mihi pace 
inmensae nimiaeque licet si dicere plebis, 
totam hodie Romam circus capit, et fragor aurem 
percutit, euentum uiridis quo colligo panni. 
nam si deficeret, maestam attonitamque uideres 
hanc urbem ueluti Cannarum in puluere uictis 
consulibus. spectent iuuenes, quos clamor et audax 
sponsio, quos cultae decet adsedisse puellae 
nostra bibat uernum contracta cuticula solem 
effugiatque togam. iam nunc in balnea salua 
fronte licet uadas, quamquam solida hora supersit 
ad sextam. facere hoc non possis quinque diebus 
continuis, quia sunt talis quoque taedia uitae 
magna uoluptates commendat rarior usus. 
SATVRA XII 
Natali, Coruine, die mihi dulcior haec lux, 
qua festus promissa deis animalia caespes 
expectat. niueam reginae ducimus agnam, 
par uellus dabitur pugnanti Gorgone Maura; 
sed procul extensum petulans quatit hostia funem 
Tarpeio seruata Ioui frontemque coruscat, 
quippe ferox uitulus templis maturus et arae 
spargendusque mero, quem iam pudet ubera matris 
ducere, qui uexat nascenti robora cornu.  
si res ampla domi similisque adfectibus esset, 
pinguior Hispulla traheretur taurus et ipsa 
mole piger, nec finitima nutritus in herba, 
laeta sed ostendens Clitumni pascua sanguis 
et grandi ceruix iret ferienda ministro 
ob reditum trepidantis adhuc horrendaque passi 
nuper et incolumem sese mirantis amici. 
nam praeter pelagi casus et fulminis ictus 
euasit. densae caelum abscondere tenebrae 
nube una subitusque antemnas inpulit ignis, 
cum se quisque illo percussum crederet et mox 
attonitus nullum conferri posse putaret 
naufragium uelis ardentibus. omnia fiunt 
talia, tam grauiter, si quando poetica surgit 
tempestas. genus ecce aliud discriminis audi 
et miserere iterum, quamquam sint cetera sortis 
eiusdem pars dira quidem sed cognita multis 
et quam uotiua testantur fana tabella 
plurima pictores quis nescit ab Iside pasci? 
accidit et nostro similis fortuna Catullo. 
cum plenus fluctu medius foret alueus et iam 
alternum puppis latus euertentibus undis 
arboris incertae, nullam prudentia cani 
rectoris cum ferret opem, decidere iactu 
coepit cum uentis, imitatus castora, qui se 
eunuchum ipse facit cupiens euadere damno 
testiculi adeo medicatum intellegit inguen. 
fundite quae mea sunt dicebat cuncta Catullus  
praecipitare uolens etiam pulcherrima, uestem 
purpuream teneris quoque Maecenatibus aptam, 
atque alias quarum generosi graminis ipsum 
infecit natura pecus, sed et egregius fons 
uiribus occultis et Baeticus adiuuat aer. 
ille nec argentum dubitabat mittere, lances 
Parthenio factas, urnae cratera capacem 
et dignum sitiente Pholo uel coniuge Fusci; 
adde et bascaudas et mille escaria, multum 
caelati, biberat quo callidus emptor Olynthi. 
sed quis nunc alius, qua mundi parte quis audet 
argento praeferre caput rebusque salutem? 
non propter uitam faciunt patrimonia quidam, 
sed uitio caeci propter patrimonia uiuunt. 
iactatur rerum utilium pars maxima, sed nec 
damna leuant. tunc aduersis urguentibus illuc 
reccidit ut malum ferro summitteret, ac se 
explicat angustum discriminis ultima, quando 
praesidia adferimus nauem factura minorem. 
i nunc et uentis animam committe dolato 
confisus ligno, digitis a morte remotus 
quattuor aut septem, si sit latissima, taedae; 
mox cum reticulis et pane et uentre lagonae 
accipe sumendas in tempestate secures. 
sed postquam iacuit planum mare, tempora postquam 
prospera uectoris fatumque ualentius euro 
et pelago, postquam Parcae meliora benigna 
pensa manu ducunt hilares et staminis albi  
lanificae, modica nec multum fortior aura 
uentus adest, inopi miserabilis arte cucurrit 
uestibus extentis et, quod superauerat unum, 
uelo prora suo. iam deficientibus austris 
spes uitae cum sole redit. tum gratus Iulo 
atque nouercali sedes praelata Lauino 
conspicitur sublimis apex, cui candida nomen 
scrofa dedit, laetis Phrygibus mirabile sumen 
et numquam uisis triginta clara mamillis. 
tandem intrat positas inclusa per aequora moles 
Tyrrhenamque pharon porrectaque bracchia rursum 
quae pelago occurrunt medio longeque relincunt 
Italiam; non sic igitur mirabere portus 
quos natura dedit. sed trunca puppe magister 
interiora petit Baianae peruia cumbae 
tuti stagna sinus, gaudent ubi uertice raso 
garrula securi narrare pericula nautae. 
ite igitur, pueri, linguis animisque fauentes 
sertaque delubris et farra inponite cultris 
ac mollis ornate focos glebamque uirentem. 
iam sequar et sacro, quod praestat, rite peracto 
inde domum repetam, graciles ubi parua coronas 
accipiunt fragili simulacra nitentia cera. 
hic nostrum placabo Iouem Laribusque paternis 
tura dabo atque omnis uiolae iactabo colores. 
cuncta nitent, longos erexit ianua ramos 
et matutinis operatur festa lucernis. 
neu suspecta tibi sint haec, Coruine, Catullus,  
pro cuius reditu tot pono altaria, paruos 
tres habet heredes. libet expectare quis aegram 
et claudentem oculos gallinam inpendat amico 
tam sterili; uerum haec nimia est inpensa, coturnix 
nulla umquam pro patre cadet. sentire calorem 
si coepit locuples Gallitta et Pacius orbi, 
legitime fixis uestitur tota libellis  
porticus, existunt qui promittant hecatomben, 
quatenus hic non sunt nec uenales elephanti, 
nec Latio aut usquam sub nostro sidere talis 
belua concipitur, sed furua gente petita 
arboribus Rutulis et Turni pascitur agro, 
Caesaris armentum nulli seruire paratum 
priuato, siquidem Tyrio parere solebant 
Hannibali et nostris ducibus regique Molosso 
horum maiores ac dorso ferre cohortis, 
partem aliquam belli, et euntem in proelia turrem. 
nulla igitur mora per Nouium, mora nulla per Histrum 
Pacuuium, quin illud ebur ducatur ad aras 
et cadat ante Lares Gallittae uictima sola 
tantis digna deis et captatoribus horum. 
alter enim, si concedas, mactare uouebit 
de grege seruorum magna et pulcherrima quaeque 
corpora, uel pueris et frontibus ancillarum 
inponet uittas et, si qua est nubilis illi 
Iphigenia domi, dabit hanc altaribus, etsi 
non sperat tragicae furtiua piacula ceruae. 
laudo meum ciuem, nec comparo testamento 
mille rates; nam si Libitinam euaserit aeger,  
delebit tabulas inclusus carcere nassae 
post meritum sane mirandum atque omnia soli 
forsan Pacuuio breuiter dabit, ille superbus 
incedet uictis riualibus. ergo uides quam 
grande operae pretium faciat iugulata Mycenis. 
uiuat Pacuuius quaeso uel Nestora totum, 
possideat quantum rapuit Nero, montibus aurum 
exaequet, nec amet quemquam nec ametur ab ullo. 
SATVRA XIII 
Exemplo quodcumque malo committitur, ipsi 
displicet auctori. prima est haec ultio, quod se 
iudice nemo nocens absoluitur, improba quamuis 
gratia fallaci praetoris uicerit urna. 
quid sentire putas homines, Caluine, recenti 
de scelere et fidei uiolatae crimine? sed nec 
tam tenuis census tibi contigit, ut mediocris 
iacturae te mergat onus, nec rara uidemus 
quae pateris casus multis hic cognitus ac iam 
tritus et e medio fortunae ductus aceruo. 
ponamus nimios gemitus. flagrantior aequo 
non debet dolor esse uiri nec uolnere maior. 
tu quamuis leuium minimam exiguamque malorum 
particulam uix ferre potes spumantibus ardens 
uisceribus, sacrum tibi quod non reddat amicus 
depositum? stupet haec qui iam post terga reliquit  
sexaginta annos Fonteio consule natus? 
an nihil in melius tot rerum proficis usu? 
magna quidem, sacris quae dat praecepta libellis, 
uictrix fortunae sapientia, ducimus autem 
hos quoque felices, qui ferre incommoda uitae 
nec iactare iugum uita didicere magistra. 
quae tam festa dies, ut cesset prodere furem, 
perfidiam, fraudes atque omni ex crimine lucrum 
quaesitum et partos gladio uel pyxide nummos? 
rari quippe boni, numera, uix sunt totidem quot 
Thebarum portae uel diuitis ostia Nili. 
nona aetas agitur peioraque saecula ferri 
temporibus, quorum sceleri non inuenit ipsa 
nomen et a nullo posuit natura metallo. 
nos hominum diuomque fidem clamore ciemus 
quanto Faesidium laudat uocalis agentem 
sportula? dic, senior bulla dignissime, nescis 
quas habeat ueneres aliena pecunia? nescis 
quem tua simplicitas risum uulgo moueat, cum 
exigis a quoquam ne peieret et putet ullis 
esse aliquod numen templis araeque rubenti? 
quondam hoc indigenae uiuebant more, priusquam 
sumeret agrestem posito diademate falcem 
Saturnus fugiens, tunc cum uirguncula Iuno 
et priuatus adhuc Idaeis Iuppiter antris; 
nulla super nubes conuiuia caelicolarum 
nec puer Iliacus formonsa nec Herculis uxor 
ad cyathos et iam siccato nectare tergens  
bracchia Volcanus Liparaea nigra taberna; 
prandebat sibi quisque deus nec turba deorum 
talis ut est hodie, contentaque sidera paucis 
numinibus miserum urguebant Atlanta minori 
pondere; nondum imi sortitus triste profundi 
imperium Sicula toruos cum coniuge Pluton, 
nec rota nec Furiae nec saxum aut uolturis atri 
poena, sed infernis hilares sine regibus umbrae. 
inprobitas illo fuit admirabilis aeuo, 
credebant quo grande nefas et morte piandum 
si iuuenis uetulo non adsurrexerat et si 
barbato cuicumque puer, licet ipse uideret 
plura domi fraga et maiores glandis aceruos; 
tam uenerabile erat praecedere quattuor annis 
primaque par adeo sacrae lanugo senectae. 
nunc si depositum non infitietur amicus, 
si reddat ueterem cum tota aerugine follem, 
prodigiosa fides et Tuscis digna libellis 
quaeque coronata lustrari debeat agna. 
egregium sanctumque uirum si cerno, bimembri 
hoc monstrum puero et miranti sub aratro 
piscibus inuentis et fetae comparo mulae, 
sollicitus, tamquam lapides effuderit imber 
examenque apium longa consederit uua 
culmine delubri, tamquam in mare fluxerit amnis 
gurgitibus miris et lactis uertice torrens. 
intercepta decem quereris sestertia fraude 
sacrilega. quid si bis centum perdidit alter 
hoc arcana modo, maiorem tertius illa  
summam, quam patulae uix ceperat angulus arcae? 
tam facile et pronum est superos contemnere testes, 
si mortalis idem nemo sciat. aspice quanta 
uoce neget, quae sit ficti constantia uoltus. 
per Solis radios Tarpeiaque fulmina iurat 
et Martis frameam et Cirrhaei spicula uatis, 
per calamos uenatricis pharetramque puellae 
perque tuum, pater Aegaei Neptune, tridentem, 
addit et Herculeos arcus hastamque Mineruae, 
quidquid habent telorum armamentaria caeli. 
si uero et pater est, comedam inquit flebile nati 
sinciput elixi Pharioque madentis aceto. 
sunt in fortunae qui casibus omnia ponant 
et nullo credant mundum rectore moueri 
natura uoluente uices et lucis et anni, 
atque ideo intrepidi quaecumque altaria tangunt. 
est alius metuens ne crimen poena sequatur. 
hic putat esse deos et peierat, atque ita secum 
decernat quodcumque uolet de corpore nostro 
Isis et irato feriat mea lumina sistro, 
dummodo uel caecus teneam quos abnego nummos. 
et pthisis et uomicae putres et dimidium crus 
sunt tanti. pauper locupletem optare podagram 
nec dubitet Ladas, si non eget Anticyra nec 
Archigene; quid enim uelocis gloria plantae 
praestat et esuriens Pisaeae ramus oliuae? 
ut sit magna, tamen certe lenta ira deorum est; 
si curant igitur cunctos punire nocentes, 
quando ad me uenient? sed et exorabile numen 
fortasse experiar; solet his ignoscere. multi  
committunt eadem diuerso crimina fato 
ille crucem sceleris pretium tulit, hic diadema. 
sic animum dirae trepidum formidine culpae 
confirmat, tunc te sacra ad delubra uocantem 
praecedit, trahere immo ultro ac uexare paratus. 
nam cum magna malae superest audacia causae, 
creditur a multis fiducia. mimum agit ille, 
urbani qualem fugitiuus scurra Catulli 
tu miser exclamas, ut Stentora uincere possis, 
uel potius quantum Gradiuus Homericus, audis, 
Iuppiter, haec nec labra moues, cum mittere uocem 
debueris uel marmoreus uel aeneus? aut cur 
in carbone tuo charta pia tura soluta 
ponimus et sectum uituli iecur albaque porci 
omenta? ut uideo, nullum discrimen habendum est 
effigies inter uestras statuamque Vagelli. 
accipe quae contra ualeat solacia ferre 
et qui nec Cynicos nec Stoica dogmata legit 
a Cynicis tunica distantia, non Epicurum 
suspicit exigui laetum plantaribus horti. 
curentur dubii medicis maioribus aegri 
tu uenam uel discipulo committe Philippi. 
si nullum in terris tam detestabile factum 
ostendis, taceo, nec pugnis caedere pectus 
te ueto nec plana faciem contundere palma, 
quandoquidem accepto claudenda est ianua damno, 
et maiore domus gemitu, maiore tumultu 
planguntur nummi quam funera; nemo dolorem 
fingit in hoc casu, uestem diducere summam  
contentus, uexare oculos umore coacto 
ploratur lacrimis amissa pecunia ueris. 
sed si cuncta uides simili fora plena querella, 
si deciens lectis diuersa parte tabellis 
uana superuacui dicunt chirographa ligni, 
arguit ipsorum quos littera gemmaque princeps 
sardonychum, loculis quae custoditur eburnis, 
ten, o delicias, extra communia censes 
ponendum, quia tu gallinae filius albae, 
nos uiles pulli nati infelicibus ouis? 
rem pateris modicam et mediocri bile ferendam, 
si flectas oculos maiora ad crimina. confer 
conductum latronem, incendia sulpure coepta 
atque dolo, primos cum ianua colligit ignes; 
confer et hos, ueteris qui tollunt grandia templi 
pocula adorandae robiginis et populorum 
dona uel antiquo positas a rege coronas; 
haec ibi si non sunt, minor exstat sacrilegus qui  
radat inaurati femur Herculis et faciem ipsam 
Neptuni, qui bratteolam de Castore ducat; 
an dubitet solitus totum conflare Tonantem? 
confer et artifices mercatoremque ueneni 
et deducendum corio bouis in mare, cum quo 
clauditur aduersis innoxia simia fatis. 
haec quota pars scelerum, quae custos Gallicus urbis 
usque a lucifero donec lux occidat audit? 
humani generis mores tibi nosse uolenti 
sufficit una domus; paucos consume dies et 
dicere te miserum, postquam illinc ueneris, aude.  
quis tumidum guttur miratur in Alpibus aut quis 
in Meroe crasso maiorem infante mamillam? 
caerula quis stupuit Germani lumina, flauam 
caesariem et madido torquentem cornua cirro? 
nempe quod haec illis natura est omnibus una. 
ad subitas Thracum uolucres nubemque sonoram 
Pygmaeus paruis currit bellator in armis, 
mox inpar hosti raptusque per aera curuis 
unguibus a saeua fertur grue. si uideas hoc 
gentibus in nostris, risu quatiare; sed illic, 
quamquam eadem adsidue spectentur proelia, ridet 
nemo, ubi tota cohors pede non est altior uno. 
nullane peiuri capitis fraudisque nefandae 
poena erit? abreptum crede hunc grauiore catena 
protinus et nostro quid plus uelit ira? necari 
arbitrio manet illa tamen iactura nec umquam 
depositum tibi sospes erit, sed corpore trunco 
inuidiosa dabit minimus solacia sanguis. 
at uindicta bonum uita iucundius ipsa. 
nempe hoc indocti, quorum praecordia nullis 
interdum aut leuibus uideas flagrantia causis. 
quantulacumque adeo est occasio sufficit irae. 
Chrysippus non dicet idem nec mite Thaletis 
ingenium dulcique senex uicinus Hymetto, 
qui partem acceptae saeua inter uincla cicutae 
accusatori nollet dare. plurima felix 
paulatim uitia atque errores exuit, omnes 
prima docens rectum, sapientia. quippe minuti 
semper et infirmi est animi exiguique uoluptas 
ultio. continuo sic collige, quod uindicta  
nemo magis gaudet quam femina. cur tamen hos tu 
euasisse putes, quos diri conscia facti 
mens habet attonitos et surdo uerbere caedit 
occultum quatiente animo tortore flagellum? 
poena autem uehemens ac multo saeuior illis 
quas et Caedicius grauis inuenit et Rhadamanthus, 
nocte dieque suum gestare in pectore testem. 
Spartano cuidam respondit Pythia uates 
haut inpunitum quondam fore quod dubitaret 
depositum retinere et fraudem iure tueri 
iurando. quaerebat enim quae numinis esset 
mens et an hoc illi facinus suaderet Apollo. 
reddidit ergo metu, non moribus, et tamen omnem 
uocem adyti dignam templo ueramque probauit 
extinctus tota pariter cum prole domoque 
et quamuis longa deductis gente propinquis. 
has patitur poenas peccandi sola uoluntas. 
nam scelus intra se tacitum qui cogitat ullum 
facti crimen habet. cedo si conata peregit. 
perpetua anxietas nec mensae tempore cessat 
faucibus ut morbo siccis interque molares 
difficili crescente cibo, sed uina misellus 
expuit, Albani ueteris pretiosa senectus 
displicet; ostendas melius, densissima ruga 
cogitur in frontem uelut acri ducta Falerno. 
nocte breuem si forte indulsit cura soporem 
et toto uersata toro iam membra quiescunt, 
continuo templum et uiolati numinis aras 
et, quod praecipuis mentem sudoribus urguet, 
te uidet in somnis; tua sacra et maior imago 
humana turbat pauidum cogitque fateri.  
hi sunt qui trepidant et ad omnia fulgura pallent, 
cum tonat, exanimes primo quoque murmure caeli, 
non quasi fortuitus nec uentorum rabie sed 
iratus cadat in terras et iudicet ignis. 
illa nihil nocuit, cura grauiore timetur 
proxima tempestas uelut hoc dilata sereno. 
praeterea lateris uigili cum febre dolorem 
si coepere pati, missum ad sua corpora morbum 
infesto credunt a numine; saxa deorum 
haec et tela putant. pecudem spondere sacello 
balantem et Laribus cristam promittere galli 
non audent; quid enim sperare nocentibus aegris 
concessum? uel quae non dignior hostia uita? 
mobilis et uaria est ferme natura malorum. 
cum scelus admittunt, superest constantia; quod fas 
atque nefas tandem incipiunt sentire peractis 
criminibus. tamen ad mores natura recurrit 
damnatos fixa et mutari nescia. nam quis 
peccandi finem posuit sibi? quando recepit 
eiectum semel attrita de fronte ruborem? 
quisnam hominum est quem tu contentum uideris uno 
flagitio? dabit in laqueum uestigia noster 
perfidus et nigri patietur carceris uncum 
aut maris Aegaei rupem scopulosque frequentes 
exulibus magnis. poena gaudebis amara 
nominis inuisi tandemque fatebere laetus 
nec surdum nec Teresian quemquam esse deorum. 
SATVRA XIV 
Plurima sunt, Fuscine, et fama digna sinistra 
et quod maiorum uitia sequiturque minores  
et nitidis maculam haesuram figentia rebus, 
quae monstrant ipsi pueris traduntque parentes. 
si damnosa senem iuuat alea, ludit et heres 
bullatus paruoque eadem mouet arma fritillo. 
nec melius de se cuiquam sperare propinquo 
concedet iuuenis, qui radere tubera terrae, 
boletum condire et eodem iure natantis 
mergere ficedulas didicit nebulone parente 
et cana monstrante gula. cum septimus annus 
transierit puerum, nondum omni dente renato, 
barbatos licet admoueas mille inde magistros, 
hinc totidem, cupiet lauto cenare paratu 
semper et a magna non degenerare culina. 
mitem animum et mores modicis erroribus aequos 
praecipit atque animas seruorum et corpora nostra 
materia constare putat paribusque elementis, 
an saeuire docet Rutilus, qui gaudet acerbo 
plagarum strepitu et nullam Sirena flagellis 
conparat, Antiphates trepidi laris ac Polyphemus, 
tunc felix, quotiens aliquis tortore uocato 
uritur ardenti duo propter lintea ferro? 
quid suadet iuueni laetus stridore catenae, 
quem mire adficiunt inscripta, ergastula, carcer? 
rusticus expectas ut non sit adultera Largae 
filia, quae numquam maternos dicere moechos 
tam cito nec tanto poterit contexere cursu 
ut non ter deciens respiret? conscia matri 
uirgo fuit, ceras nunc hac dictante pusillas 
implet et ad moechum dat eisdem ferre cinaedis.  
sic natura iubet uelocius et citius nos 
corrumpunt uitiorum exempla domestica, magnis 
cum subeant animos auctoribus. unus et alter 
forsitan haec spernant iuuenes, quibus arte benigna 
et meliore luto finxit praecordia Titan, 
sed reliquos fugienda patrum uestigia ducunt 
et monstrata diu ueteris trahit orbita culpae. 
abstineas igitur damnandis. huius enim uel 
una potens ratio est, ne crimina nostra sequantur 
ex nobis geniti, quoniam dociles imitandis 
turpibus ac prauis omnes sumus, et Catilinam 
quocumque in populo uideas, quocumque sub axe, 
sed nec Brutus erit Bruti nec auunculus usquam. 
nil dictu foedum uisuque haec limina tangat 
intra quae pater est. procul, a procul inde puellae 
lenonum et cantus pernoctantis parasiti. 
maxima debetur puero reuerentia, si quid 
turpe paras, nec tu pueri contempseris annos, 
sed peccaturo obstet tibi filius infans. 
nam si quid dignum censoris fecerit ira 
quandoque et similem tibi se non corpore tantum 
nec uultu dederit, morum quoque filius et qui 
omnia deterius tua per uestigia peccet, 
corripies nimirum et castigabis acerbo 
clamore ac post haec tabulas mutare parabis. 
unde tibi frontem libertatemque parentis, 
cum facias peiora senex uacuumque cerebro  
iam pridem caput hoc uentosa cucurbita quaerat? 
hospite uenturo cessabit nemo tuorum. 
uerre pauimentum, nitidas ostende columnas, 
arida cum tota descendat aranea tela, 
hic leue argentum, uasa aspera tergeat alter. 
uox domini furit instantis uirgamque tenentis. 
ergo miser trepidas, ne stercore foeda canino 
atria displiceant oculis uenientis amici, 
ne perfusa luto sit porticus, et tamen uno 
semodio scobis haec emendat seruulus unus 
illud non agitas, ut sanctam filius omni 
aspiciat sine labe domum uitioque carentem? 
gratum est quod patriae ciuem populoque dedisti, 
si facis ut patriae sit idoneus, utilis agris, 
utilis et bellorum et pacis rebus agendis. 
plurimum enim intererit quibus artibus et quibus hunc tu 
moribus instituas. serpente ciconia pullos 
nutrit et inuenta per deuia rura lacerta 
illi eadem sumptis quaerunt animalia pinnis. 
uoltur iumento et canibus crucibusque relictis 
ad fetus properat partemque cadaueris adfert  
hic est ergo cibus magni quoque uolturis et se 
pascentis, propria cum iam facit arbore nidos. 
sed leporem aut capream famulae Iouis et generosae 
in saltu uenantur aues, hinc praeda cubili 
ponitur inde autem cum se matura leuauit  
progenies stimulante fame festinat ad illam 
quam primum praedam rupto gustauerat ouo. 
aedificator erat Caetronius et modo curuo 
litore Caietae, summa nunc Tiburis arce, 
nunc Praenestinis in montibus alta parabat 
culmina uillarum Graecis longeque petitis 
marmoribus uincens Fortunae atque Herculis aedem, 
ut spado uincebat Capitolia nostra Posides. 
dum sic ergo habitat Caetronius, inminuit rem, 
fregit opes, nec parua tamen mensura relictae 
partis erat. totam hanc turbauit filius amens, 
dum meliore nouas attollit marmore uillas. 
quidam sortiti metuentem sabbata patrem 
nil praeter nubes et caeli numen adorant, 
nec distare putant humana carne suillam, 
qua pater abstinuit, mox et praeputia ponunt; 
Romanas autem soliti contemnere leges 
Iudaicum ediscunt et seruant ac metuunt ius, 
tradidit arcano quodcumque uolumine Moyses 
non monstrare uias eadem nisi sacra colenti, 
quaesitum ad fontem solos deducere uerpos. 
sed pater in causa, cui septima quaeque fuit lux 
ignaua et partem uitae non attigit ullam. 
sponte tamen iuuenes imitantur cetera, solam 
inuiti quoque auaritiam exercere iubentur. 
fallit enim uitium specie uirtutis et umbra, 
cum sit triste habitu uultuque et ueste seuerum, 
nec dubie tamquam frugi laudetur auarus, 
tamquam parcus homo et rerum tutela suarum 
certa magis quam si fortunas seruet easdem  
Hesperidum serpens aut Ponticus. adde quod hunc de 
quo loquor egregium populus putat adquirendi 
artificem; quippe his crescunt patrimonia fabris 
sed crescunt quocumque modo maioraque fiunt 
incude adsidua semperque ardente camino. 
et pater ergo animi felices credit auaros 
qui miratur opes, qui nulla exempla beati 
pauperis esse putat, iuuenes hortatur ut illa 
ire uia pergant et eidem incumbere sectae. 
sunt quaedam uitiorum elementa, his protinus illos 
inbuit et cogit minimas ediscere sordes; 
mox adquirendi docet insatiabile uotum. 
seruorum uentres modio castigat iniquo 
ipse quoque esuriens, neque enim omnia sustinet umquam 
mucida caerulei panis consumere frusta, 
hesternum solitus medio seruare minutal 
Septembri nec non differre in tempora cenae 
alterius conchem aestiuam cum parte lacerti 
signatam uel dimidio putrique siluro 
filaque sectiui numerata includere porri. 
inuitatus ad haec aliquis de ponte negabit. 
sed quo diuitias haec per tormenta coactas, 
cum furor haut dubius, cum sit manifesta phrenesis, 
ut locuples moriaris, egentis uiuere fato? 
interea, pleno cum turget sacculus ore,  
crescit amor nummi quantum ipsa pecunia creuit, 
et minus hanc optat qui non habet. ergo paratur 
altera uilla tibi, cum rus non sufficit unum 
et proferre libet finis maiorque uidetur 
et melior uicina seges; mercaris et hanc et 
arbusta et densa montem qui canet oliua. 
quorum si pretio dominus non uincitur ullo, 
nocte boues macri lassoque famelica collo 
iumenta ad uiridis huius mittentur aristas 
nec prius inde domum quam tota noualia saeuos 
in uentres abeant, ut credas falcibus actum. 
dicere uix possis quam multi talia plorent 
et quot uenales iniuria fecerit agros. 
sed qui sermones, quam foede bucina famae! 
quid nocet haec? inquit tunicam mihi malo lupini 
quam si me toto laudet uicinia pago 
exigui ruris paucissima farra secantem. 
scilicet et morbis et debilitate carebis 
et luctum et curam effugies, et tempora uitae 
longa tibi posthac fato meliore dabuntur, 
si tantum culti solus possederis agri 
quantum sub Tatio populus Romanus arabat. 
mox etiam fractis aetate ac Punica passis 
proelia uel Pyrrhum inmanem gladiosque Molossos 
tandem pro multis uix iugera bina dabantur 
uulneribus; merces haec sanguinis atque laboris 
nulli uisa umquam meritis minor aut ingratae 
curta fides patriae. saturabat glebula talis  
patrem ipsum turbamque casae, qua feta iacebat 
uxor et infantes ludebant quattuor, unus 
uernula, tres domini; sed magnis fratribus horum 
a scrobe uel sulco redeuntibus altera cena 
amplior et grandes fumabant pultibus ollae. 
nunc modus hic agri nostro non sufficit horto. 
inde fere scelerum causae, nec plura uenena 
miscuit aut ferro grassatur saepius ullum 
humanae mentis uitium quam saeua cupido 
inmodici census. nam diues qui fieri uolt, 
et cito uolt fieri; sed quae reuerentia legum, 
quis metus aut pudor est umquam properantis auari? 
uiuite contenti casulis et collibus istis, 
o pueri, Marsus dicebat et Hernicus olim 
Vestinusque senex, panem quaeramus aratro, 
qui satis est mensis laudant hoc numina ruris, 
quorum ope et auxilio gratae post munus aristae 
contingunt homini ueteris fastidia quercus. 
nil uetitum fecisse uolet, quem non pudet alto 
per glaciem perone tegi, qui summouet euros 
pellibus inuersis peregrina ignotaque nobis 
ad scelus atque nefas, quaecumque est, purpura ducit. 
haec illi ueteres praecepta minoribus; at nunc 
post finem autumni media de nocte supinum 
clamosus iuuenem pater excitat accipe ceras, 
scribe, puer, uigila, causas age, perlege rubras 
maiorum leges; aut uitem posce libello, 
sed caput intactum buxo narisque pilosas 
adnotet et grandes miretur Laelius alas; 
dirue Maurorum attegias, castella Brigantum, 
ut locupletem aquilam tibi sexagesimus annus 
adferat; aut, longos castrorum ferre labores  
si piget et trepidum soluunt tibi cornua uentrem 
cum lituis audita, pares quod uendere possis 
pluris dimidio, nec te fastidia mercis 
ullius subeant ablegandae Tiberim ultra, 
neu credas ponendum aliquid discriminis inter 
unguenta et corium lucri bonus est odor ex re 
qualibet. illa tuo sententia semper in ore 
uersetur dis atque ipso Ioue digna poeta 
unde habeas quaerit nemo, sed oportet habere. 
hoc monstrant uetulae pueris repentibus assae, 
hoc discunt omnes ante alpha et beta puellae. 
talibus instantem monitis quemcumque parentem 
sic possem adfari dic, o uanissime, quis te 
festinare iubet? meliorem praesto magistro 
discipulum. securus abi uinceris, ut Aiax 
praeteriit Telamonem, ut Pelea uicit Achilles. 
parcendum est teneris; nondum impleuere medullas 
maturae mala nequitiae. cum pectere barbam 
coeperit et longae mucronem admittere cultri, 
falsus erit testis, uendet periuria summa 
exigua et Cereris tangens aramque pedemque. 
elatam iam crede nurum, si limina uestra 
mortifera cum dote subit. quibus illa premetur 
per somnum digitis! nam quae terraque marique 
adquirenda putas breuior uia conferet illi; 
nullus enim magni sceleris labor. haec ego numquam  
mandaui dices olim nec talia suasi. 
mentis causa malae tamen est et origo penes te. 
nam quisquis magni census praecepit amorem 
et laeuo monitu pueros producit auaros 
et qui per fraudes patrimonia conduplicari 
dat libertatem et totas effundit habenas 
curriculo; quem si reuoces, subsistere nescit 
et te contempto rapitur metisque relictis. 
nemo satis credit tantum delinquere quantum 
permittas adeo indulgent sibi latius ipsi. 
cum dicis iuueni stultum qui donet amico, 
qui paupertatem leuet attollatque propinqui, 
et spoliare doces et circumscribere et omni 
crimine diuitias adquirere, quarum amor in te 
quantus erat patriae Deciorum in pectore, quantum 
dilexit Thebas, si Graecia uera, Menoeceus, 
in quorum sulcis legiones dentibus anguis 
cum clipeis nascuntur et horrida bella capessunt 
continuo, tamquam et tubicen surrexerit una. 
ergo ignem, cuius scintillas ipse dedisti, 
flagrantem late et rapientem cuncta uidebis. 
nec tibi parcetur misero, trepidumque magistrum 
in cauea magno fremitu leo tollet alumnus. 
nota mathematicis genesis tua, sed graue tardas 
expectare colus morieris stamine nondum 
abrupto. iam nunc obstas et uota moraris, 
iam torquet iuuenem longa et ceruina senectus. 
ocius Archigenen quaere atque eme quod Mithridates 
composuit si uis aliam decerpere ficum 
atque alias tractare rosas, medicamen habendum est,  
sorbere ante cibum quod debeat et pater et rex. 
monstro uoluptatem egregiam, cui nulla theatra,  
nulla aequare queas praetoris pulpita lauti, 
si spectes quanto capitis discrimine constent 
incrementa domus, aerata multus in arca 
fiscus et ad uigilem ponendi Castora nummi, 
ex quo Mars Vltor galeam quoque perdidit et res 
non potuit seruare suas. ergo omnia Florae 
et Cereris licet et Cybeles aulaea relinquas 
tanto maiores humana negotia ludi. 
an magis oblectant animum iactata petauro 
corpora quique solet rectum descendere funem 
quam tu, Corycia semper qui puppe moraris 
atque habitas, coro semper tollendus et austro, 
perditus ac uilis sacci mercator olentis, 
qui gaudes pingue antiquae de litore Cretae 
passum et municipes Iouis aduexisse lagonas? 
hic tamen ancipiti figens uestigia planta 
uictum illa mercede parat, brumamque famemque 
illa reste cauet tu propter mille talenta 
et centum uillas temerarius. aspice portus 
et plenum magnis trabibus mare plus hominum est iam 
in pelago. ueniet classis quocumque uocarit 
spes lucri, nec Carpathium Gaetulaque tantum 
aequora transiliet, sed longe Calpe relicta 
audiet Herculeo stridentem gurgite solem. 
grande operae pretium est, ut tenso folle reuerti 
inde domum possis tumidaque superbus aluta,  
Oceani monstra et iuuenes uidisse marinos. 
non unus mentes agitat furor. ille sororis 
in manibus uoltu Eumenidum terretur et igni, 
hic boue percusso mugire Agamemnona credit 
aut Ithacum. parcat tunicis licet atque lacernis, 
curatoris eget qui nauem mercibus implet 
ad summum latus et tabula distinguitur unda, 
cum sit causa mali tanti et discriminis huius 
concisum argentum in titulos faciesque minutas. 
occurrunt nubes et fulgura soluite funem 
frumenti dominus clamat piperisue coempti, 
nil color hic caeli, nil fascia nigra minatur; 
aestiuom tonat. infelix hac forsitan ipsa 
nocte cadet fractis trabibus fluctuque premetur 
obrutus et zonam laeua morsuque tenebit. 
sed cuius uotis modo non suffecerat aurum 
quod Tagus et rutila uoluit Pactolus harena, 
frigida sufficient uelantes inguina panni 
exiguusque cibus, mersa rate naufragus assem 
dum rogat et picta se tempestate tuetur. 
tantis parta malis cura maiore metuque 
seruantur misera est magni custodia census. 
dispositis praediues amis uigilare cohortem 
seruorum noctu Licinus iubet, attonitus pro 
electro signisque suis Phrygiaque columna 
atque ebore et lata testudine. dolia nudi 
non ardent Cynici; si fregeris, altera fiet 
cras domus atque eadem plumbo commissa manebit. 
sensit Alexander, testa cum uidit in illa  
magnum habitatorem, quanto felicior hic qui 
nil cuperet quam qui totum sibi posceret orbem 
passurus gestis aequanda pericula rebus. 
nullum numen habes, si sit prudentia nos te, 
nos facimus, Fortuna, deam. mensura tamen quae 
sufficiat census, si quis me consulat, edam 
in quantum sitis atque fames et frigora poscunt, 
quantum, Epicure, tibi paruis suffecit in hortis, 
quantum Socratici ceperunt ante penates; 
numquam aliud natura, aliud sapientia dicit. 
acribus exemplis uideor te cludere? misce 
ergo aliquid nostris de moribus, effice summam 
bis septem ordinibus quam lex dignatur Othonis. 
haec quoque si rugam trahit extenditque labellum, 
sume duos equites, fac tertia quadringenta. 
si nondum impleui gremium, si panditur ultra, 
nec Croesi fortuna umquam nec Persica regna 
sufficient animo nec diuitiae Narcissi, 
indulsit Caesar cui Claudius omnia, cuius 
paruit imperiis uxorem occidere iussus. 
SATVRA XV 
Quis nescit, Volusi Bithynice, qualia demens 
Aegyptos portenta colat? crocodilon adorat 
pars haec, illa pauet saturam serpentibus ibin. 
effigies sacri nitet aurea cercopitheci, 
dimidio magicae resonant ubi Memnone chordae 
atque uetus Thebe centum iacet obruta portis.  
illic aeluros, hic piscem fluminis, illic 
oppida tota canem uenerantur, nemo Dianam. 
porrum et caepe nefas uiolare et frangere morsu 
o sanctas gentes, quibus haec nascuntur in hortis 
numina!, lanatis animalibus abstinet omnis 
mensa, nefas illic fetum iugulare capellae 
carnibus humanis uesci licet. attonito cum 
tale super cenam facinus narraret Vlixes 
Alcinoo, bilem aut risum fortasse quibusdam 
mouerat ut mendax aretalogus. in mare nemo 
hunc abicit saeua dignum ueraque Charybdi, 
fingentem inmanis Laestrygonas et Cyclopas? 
nam citius Scyllam uel concurrentia saxa 
Cyaneis plenos et tempestatibus utres 
crediderim aut tenui percussum uerbere Circes 
et cum remigibus grunnisse Elpenora porcis. 
tam uacui capitis populum Phaeaca putauit? 
sic aliquis merito nondum ebrius et minimum qui 
de Corcyraea temetum duxerat urna; 
solus enim haec Ithacus nullo sub teste canebat. 
nos miranda quidem sed nuper consule Iunco 
gesta super calidae referemus moenia Copti, 
nos uolgi scelus et cunctis grauiora coturnis; 
nam scelus, a Pyrrha quamquam omnia syrmata uoluas, 
nullus apud tragicos populus facit. accipe nostro 
dira quod exemplum feritas produxerit aeuo. 
inter finitimos uetus atque antiqua simultas, 
inmortale odium et numquam sanabile uulnus,  
ardet adhuc Ombos et Tentura. summus utrimque 
inde furor uolgo, quod numina uicinorum 
odit uterque locus, cum solos credat habendos 
esse deos quos ipse colit. sed tempore festo 
alterius populi rapienda occasio cunctis 
uisa inimicorum primoribus ac ducibus, ne 
laetum hilaremque diem, ne magnae gaudia cenae 
sentirent positis ad templa et compita mensis 
peruigilique toro, quem nocte ac luce iacentem 
septimus interdum sol inuenit. horrida sane 
Aegyptos, sed luxuria, quantum ipse notaui, 
barbara famoso non cedit turba Canopo. 
adde quod et facilis uictoria de madidis et 
blaesis atque mero titubantibus. inde uirorum 
saltatus nigro tibicine, qualiacumque 
unguenta et flores multaeque in fronte coronae 
hinc ieiunum odium. sed iurgia prima sonare 
incipiunt; animis ardentibus haec tuba rixae. 
dein clamore pari concurritur, et uice teli 
saeuit nuda manus. paucae sine uolnere malae, 
uix cuiquam aut nulli toto certamine nasus 
integer. aspiceres iam cuncta per agmina uoltus 
dimidios, alias facies et hiantia ruptis 
ossa genis, plenos oculorum sanguine pugnos. 
ludere se credunt ipsi tamen et puerilis 
exercere acies quod nulla cadauera calcent. 
et sane quo tot rixantis milia turbae, 
si uiuunt omnes? ergo acrior impetus et iam 
saxa inclinatis per humum quaesita lacertis  
incipiunt torquere, domestica seditioni 
tela, nec hunc lapidem, qualis et Turnus et Aiax, 
uel quo Tydides percussit pondere coxam 
Aeneae, sed quem ualeant emittere dextrae 
illis dissimiles et nostro tempore natae. 
nam genus hoc uiuo iam decrescebat Homero, 
terra malos homines nunc educat atque pusillos; 
ergo deus, quicumque aspexit, ridet et odit. 
a deuerticulo repetatur fabula. postquam 
subsidiis aucti, pars altera promere ferrum 
audet et infestis pugnam instaurare sagittis. 
terga fugae celeri praestant instantibus Ombis 
qui uicina colunt umbrosae Tentura palmae. 
labitur hic quidam nimia formidine cursum 
praecipitans capiturque. ast illum in plurima sectum 
frusta et particulas, ut multis mortuus unus 
sufficeret, totum corrosis ossibus edit 
uictrix turba, nec ardenti decoxit aeno 
aut ueribus, longum usque adeo tardumque putauit 
expectare focos, contenta cadauere crudo. 
hic gaudere libet quod non uiolauerit ignem, 
quem summa caeli raptum de parte Prometheus 
donauit terris; elemento gratulor, et te 
exultare reor. sed qui mordere cadauer 
sustinuit nil umquam hac carne libentius edit; 
nam scelere in tanto ne quaeras et dubites an  
prima uoluptatem gula senserit, ultimus ante 
qui stetit, absumpto iam toto corpore ductis 
per terram digitis aliquid de sanguine gustat. 
Vascones, ut fama est, alimentis talibus usi 
produxere animas, sed res diuersa, sed illic 
fortunae inuidia est bellorumque ultima, casus 
extremi, longae dira obsidionis egestas. 
huius enim, quod nunc agitur, miserabile debet 
exemplum esse tibi, sicut modo dicta mihi gens. 
post omnis herbas, post cuncta animalia, quidquid 
cogebat uacui uentris furor, hostibus ipsis 
pallorem ac maciem et tenuis miserantibus artus, 
membra aliena fame lacerabant, esse parati 
et sua. quisnam hominum ueniam dare quisue deorum  
uentribus abnueret dira atque inmania passis 
et quibus illorum poterant ignoscere manes 
quorum corporibus uescebantur? melius nos 
Zenonis praecepta monent, nec enim omnia quidam 
pro uita facienda putant sed Cantaber unde 
Stoicus, antiqui praesertim aetate Metelli? 
nunc totus Graias nostrasque habet orbis Athenas, 
Gallia causidicos docuit facunda Britannos, 
de conducendo loquitur iam rhetore Thyle. 
nobilis ille tamen populus, quem diximus, et par 
uirtute atque fide sed maior clade Zacynthos 
tale quid excusat Maeotide saeuior ara 
Aegyptos. quippe illa nefandi Taurica sacri 
inuentrix homines, ut iam quae carmina tradunt  
digna fide credas, tantum immolat; ulterius nil 
aut grauius cultro timet hostia. quis modo casus 
inpulit hos? quae tanta fames infestaque uallo 
arma coegerunt tam detestabile monstrum 
audere? anne aliam terra Memphitide sicca 
inuidiam facerent nolenti surgere Nilo? 
qua nec terribiles Cimbri nec Brittones umquam 
Sauromataeque truces aut inmanes Agathyrsi, 
hac saeuit rabie inbelle et inutile uolgus 
paruula fictilibus solitum dare uela phaselis 
et breuibus pictae remis incumbere testae. 
nec poenam sceleri inuenies nec digna parabis 
supplicia his populis, in quorum mente pares sunt 
et similes ira atque fames. mollissima corda 
humano generi dare se natura fatetur, 
quae lacrimas dedit. haec nostri pars optima sensus. 
plorare ergo iubet causam dicentis amici 
squaloremque rei, pupillum ad iura uocantem 
circumscriptorem, cuius manantia fletu 
ora puellares faciunt incerta capilli. 
naturae imperio gemimus, cum funus adultae 
uirginis occurrit uel terra clauditur infans 
et minor igne rogi. quis enim bonus et face dignus 
arcana, qualem Cereris uolt esse sacerdos, 
ulla aliena sibi credit mala? separat hoc nos 
a grege mutorum, atque ideo uenerabile soli 
sortiti ingenium diuinorumque capaces 
atque exercendis pariendisque artibus apti 
sensum a caelesti demissum traximus arce,  
cuius egent prona et terram spectantia. mundi 
principio indulsit communis conditor illis 
tantum animas, nobis animum quoque, mutuus ut nos 
adfectus petere auxilium et praestare iuberet, 
dispersos trahere in populum, migrare uetusto 
de nemore et proauis habitatas linquere siluas, 
aedificare domos, laribus coniungere nostris 
tectum aliud, tutos uicino limine somnos 
ut conlata daret fiducia, protegere armis 
lapsum aut ingenti nutantem uolnere ciuem, 
communi dare signa tuba, defendier isdem 
turribus atque una portarum claue teneri. 
sed iam serpentum maior concordia. parcit 
cognatis maculis similis fera. quando leoni 
fortior eripuit uitam leo? quo nemore umquam 
expirauit aper maioris dentibus apri? 
Indica tigris agit rabida cum tigride pacem 
perpetuam, saeuis inter se conuenit ursis. 
ast homini ferrum letale incude nefanda 
produxisse parum est, cum rastra et sarcula tantum 
adsueti coquere et marris ac uomere lassi 
nescierint primi gladios extendere fabri. 
aspicimus populos quorum non sufficit irae 
occidisse aliquem, sed pectora, bracchia, uoltum 
crediderint genus esse cibi. quid diceret ergo 
uel quo non fugeret, si nunc haec monstra uideret 
Pythagoras, cunctis animalibus abstinuit qui 
tamquam homine et uentri indulsit non omne legumen?  
SATVRA XVI 
Quis numerare queat felicis praemia, Galli, 
militiae? nam si subeuntur prospera castra    
me pauidum excipiat tironem porta secundo 
sidere. plus etenim fati ualet hora benigni 
quam si nos Veneris commendet epistula Marti 
et Samia genetrix quae delectatur harena. 
commoda tractemus primum communia, quorum 
haut minimum illud erit, ne te pulsare togatus 
audeat, immo, etsi pulsetur, dissimulet nec 
audeat excussos praetori ostendere dentes 
et nigram in facie tumidis liuoribus offam 
atque oculum medico nil promittente relictum. 
Bardaicus iudex datur haec punire uolenti 
calceus et grandes magna ad subsellia surae 
legibus antiquis castrorum et more Camilli 
seruato, miles ne uallum litiget extra 
et procul a signis. iustissima centurionum 
cognitio est igitur de milite, nec mihi derit 
ultio, si iustae defertur causa querellae. 
tota cohors tamen est inimica, omnesque manipli 
consensu magno efficiunt curabilis ut sit 
uindicta et grauior quam iniuria. dignum erit ergo 
declamatoris mulino corde Vagelli, 
cum duo crura habeas, offendere tot caligas, tot  
milia clauorum. quis tam procul adsit ab urbe 
praeterea, quis tam Pylades, molem aggeris ultra 
ut ueniat? lacrimae siccentur protinus, et se 
excusaturos non sollicitemus amicos. 
da testem iudex cum dixerit, audeat ille 
nescio quis, pugnos qui uidit, dicere uidi, 
et credam dignum barba dignumque capillis 
maiorum. citius falsum producere testem 
contra paganum possis quam uera loquentem 
contra fortunam armati contraque pudorem. 
praemia nunc alia atque alia emolumenta notemus 
sacramentorum. conuallem ruris auiti 
improbus aut campum mihi si uicinus ademit 
et sacrum effodit medio de limite saxum, 
quod mea cum patulo coluit puls annua libo, 
debitor aut sumptos pergit non reddere nummos 
uana superuacui dicens chirographa ligni, 
expectandus erit qui lites incohet annus 
totius populi. sed tum quoque mille ferenda 
taedia, mille morae; totiens subsellia tantum 
sternuntur, iam facundo ponente lacernas 
Caedicio et Fusco iam micturiente parati 
digredimur, lentaque fori pugnamus harena. 
ast illis quos arma tegunt et balteus ambit 
quod placitum est ipsis praestatur tempus agendi, 
nec res atteritur longo sufflamine litis. 
solis praeterea testandi militibus ius 
uiuo patre datur. nam quae sunt parta labore 
militiae placuit non esse in corpore census,  
omne tenet cuius regimen pater. ergo Coranum 
signorum comitem castrorumque aera merentem 
quamuis iam tremulus captat pater; hunc fauor aequus 
prouehit et pulchro reddit sua dona labori. 
ipsius certe ducis hoc referre uidetur 
ut, qui fortis erit, sit felicissimus idem, 
ut laeti phaleris omnes et torquibus, omnes  