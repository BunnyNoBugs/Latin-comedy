THEBAIS LIBER PRIMVS 
Fraternas acies alternaque regna profanis 
decertata odiis sontesque euoluere Thebas 
Pierius menti calor incidit. unde iubetis 
ire, deae? gentisne canam primordia dirae, 
Sidonios raptus et inexorabile pactum 
legis Agenoreae scrutantemque aequora Cadmum? 
longa retro series, trepidum si Martis operti 
agricolam infandis condentem proelia sulcis 
expediam penitusque sequar, quo carmine muris 
iusserit Amphion Tyriis accedere montes, 
unde graues irae cognata in moenia Baccho, 
quod saeuae Iunonis opus, cui sumpserit arcus 
infelix Athamas, cur non expauerit ingens 
Ionium socio casura Palaemone mater. 
atque adeo iam nunc gemitus et prospera Cadmi 
praeteriisse sinam limes mihi carminis esto 
Oedipodae confusa domus, quando Itala nondum 
signa nec Arctoos ausim spirare triumphos 
bisque iugo Rhenum, bis adactum legibus Histrum 
et coniurato deiectos uertice Dacos  
aut defensa prius uix pubescentibus annis 
bella Iouis. tuque, o Latiae decus addite famae 
quem noua maturi subeuntem exorsa parentis 
aeternum sibi Roma cupit licet artior omnes 
limes agat stellas et te plaga lucida caeli, 
Pliadum Boreaeque et hiulci fulminis expers, 
sollicitet, licet ignipedum frenator equorum 
ipse tuis alte radiantem crinibus arcum 
imprimat aut magni cedat tibi Iuppiter aequa 
parte poli, maneas hominum contentus habenis, 
undarum terraeque potens, et sidera dones. 
tempus erit, cum Pierio tua fortior oestro 
facta canam nunc tendo chelyn; satis arma referre 
Aonia et geminis sceptrum exitiale tyrannis 
nec furiis post fata modum flammasque rebelles 
seditione rogi tumulisque carentia regum 
funera et egestas alternis mortibus urbes, 
caerula cum rubuit Lernaeo sanguine Dirce 
et Thetis arentes adsuetum stringere ripas 
horruit ingenti uenientem Ismenon aceruo. 
quem prius heroum, Clio, dabis? inmodicum irae 
Tydea? laurigeri subitos an uatis hiatus? 
urguet et hostilem propellens caedibus amnem 
turbidus Hippomedon, plorandaque bella proterui 
Arcados atque alio Capaneus horrore canendus. 
impia iam merita scrutatus lumina dextra 
merserat aeterna damnatum nocte pudorem 
Oedipodes longaque animam sub morte trahebat. 
illum indulgentem tenebris imaeque recessu  
sedis inaspectos caelo radiisque penates 
seruantem tamen adsiduis circumuolat alis 
saeua dies animi, scelerumque in pectore Dirae. 
tunc uacuos orbes, crudum ac miserabile uitae 
supplicium, ostentat caelo manibusque cruentis 
pulsat inane solum saeuaque ita uoce precatur 
di, sontes animas angustaque Tartara poenis 
qui regitis, tuque umbrifero Styx liuida fundo, 
quam uideo, multumque mihi consueta uocari 
adnue, Tisiphone, peruersaque uota secunda 
si bene quid merui, si me de matre cadentem 
fouisti gremio et traiectum uulnere plantas 
firmasti, si stagna peti Cirrhaea bicorni 
interfusa iugo, possem cum degere falso 
contentus Polybo, trifidaeque in Phocidos arto 
longaeuum implicui regem secuique trementis 
ora senis, dum quaero patrem, si Sphingos iniquae 
callidus ambages te praemonstrante resolui, 
si dulces furias et lamentabile matris 
conubium gauisus ini noctemque nefandam 
saepe tuli natosque tibi, scis ipsa, paraui, 
mox auidus poenae digitis caedentibus ultro 
incubui miseraque oculos in matre reliqui 
exaudi, si digna precor quaeque ipsa furenti 
subiceres. orbum uisu regnisque carentem 
non regere aut dictis maerentem flectere adorti, 
quos genui quocumque toro; quin ecce superbi 
pro dolor!et nostro iamdudum funere reges 
insultant tenebris gemitusque odere paternos.  
hisne etiam funestus ego? et uidet ista deorum 
ignauus genitor? tu saltem debita uindex 
huc ades et totos in poenam ordire nepotes. 
indue quod madidum tabo diadema cruentis 
unguibus abripui, uotisque instincta paternis 
i media in fratres, generis consortia ferro 
dissiliant. da, Tartarei regina barathri, 
quod cupiam uidisse nefas, nec tarda sequetur 
mens iuuenum modo digna ueni, mea pignora nosces. 
talia dicenti crudelis diua seueros 
aduertit uultus. inamoenum forte sedebat 
Cocyton iuxta, resolutaque uertice crines 
lambere sulphureas permiserat anguibus undas. 
ilicet igne Iouis lapsisque citatior astris 
tristibus exiluit ripis discedit inane 
uulgus et occursus dominae pauet. illa per umbras 
et caligantes animarum examine campos 
Taenariae limen petit inremeabile portae. 
sensit adesse Dies, piceo Nox obuia nimbo 
lucentes turbauit equos; procul arduus Atlans 
horruit et dubia caelum ceruice remisit. 
arripit extemplo Maleae de ualle resurgens 
notum iter ad Thebas; neque enim uelocior ullas 
itque reditque uias cognataue Tartara mauult. 
centum illi stantes umbrabant ora cerastae, 
turba minor diri capitis; sedet intus abactis 
ferrea lux oculis, qualis per nubila Phoebes  
Atracia rubet arte labor; suffusa ueneno 
tenditur ac sanie gliscit cutis; igneus atro 
ore uapor, quo longa sitis morbique famesque 
et populis mors una uenit; riget horrida tergo 
palla, et caerulei redeunt in pectora nodi 
Atropos hos atque ipsa nouat Proserpina cultus. 
tum geminas quatit ira manus haec igne rogali 
fulgurat, haec uiuo manus aera uerberat hydro. 
ut stetit, abrupta qua plurimus arce Cithaeron 
occurrit caelo, fera sibila crine uirenti 
congeminat, signum terris, unde omnis Achaei 
ora maris late Pelopeaque regna resultant. 
audiit et medius caeli Parnasos et asper 
Eurotas, dubiamque iugo fragor impulit Oeten 
in latus, et geminis uix fluctibus obstitit Isthmos. 
ipsa suum genetrix curuo delphine uagantem 
abripuit frenis gremioque Palaemona pressit. 
atque ea Cadmeo praeceps ubi culmine primum 
constitit adsuetaque infecit nube penates, 
protinus attoniti fratrum sub pectore motus, 
gentilisque animos subiit furor aegraque laetis 
inuidia atque parens odii metus, inde regendi 
saeuus amor, ruptaeque uices iurisque secundi 
ambitus impatiens, et summo dulcius unum 
stare loco, sociisque comes discordia regnis. 
sic ubi delectos per torua armenta iuuencos 
agricola imposito sociare adfectat aratro,  
illi indignantes, quis nondum uomere multo 
ardua nodosos ceruix descendit in armos, 
in diuersa trahunt atque aequis uincula laxant 
uiribus et uario confundunt limite sulcos 
haud secus indomitos praeceps discordia fratres 
asperat. alterni placuit sub legibus anni 
exilio mutare ducem. sic iure maligno 
fortunam transire iubent, ut sceptra tenentem 
foedere praecipiti semper nouus angeret heres. 
haec inter fratres pietas erat, haec mora pugnae 
sola nec in regem perduratura secundum. 
et nondum crasso laquearia fulua metallo, 
montibus aut alte Grais effulta nitebant 
atria, congestos satis explicitura clientes; 
non impacatis regum aduigilantia somnis 
pila, nec alterna ferri statione gementes 
excubiae, nec cura mero committere gemmas 
atque aurum uiolare cibis sed nuda potestas 
armauit fratres, pugna est de paupere regno. 
dumque uter angustae squalentia iugera Dirces 
uerteret aut Tyrii solio non altus ouaret 
exulis ambigitur, periit ius fasque bonumque 
et uitae mortisque pudor. quo tenditis iras, 
a, miseri? quid si peteretur crimine tanto 
limes uterque poli, quem Sol emissus Eoo 
cardine, quem porta uergens prospectat Hibera, 
quasque procul terras obliquo sidere tangit 
auius aut Borea gelidas madidiue tepentes 
igne Noti? quid si Phrygiae Tyriaeque sub unum 
conuectentur opes? loca dira arcesque nefandae 
suffecere odio, furiisque inmanibus emptum  
Oedipodae sedisse loco. iam sorte carebat 
dilatus Polynicis honos. quis tunc tibi, saeue, 
quis fuit ille dies, uacua cum solus in aula 
respiceres ius omne tuum cunctosque minores, 
et nusquam par stare caput! iam murmura serpunt 
plebis Echioniae, tacitumque a principe uulgus 
dissidet, et, qui mos populis, uenturus amatur. 
atque aliquis, cui mens humili laesisse ueneno 
summa nec impositos umquam ceruice uolenti 
ferre duces, hancne Ogygiis, ait, aspera rebus 
fata tulere uicem, totiens mutare timendos 
alternoque iugo dubitantia subdere colla? 
partiti uersant populorum fata manuque 
fortunam fecere leuem. semperne uicissim 
exulibus seruire dabor? tibi, summe deorum 
terrarumque sator, sociis hanc addere mentem  
sedit? an inde uetus Thebis extenditur omen, 
ex quo Sidonii nequiquam blanda iuuenci 
pondera Carpathio iussus sale quaerere Cadmus 
exul Hyanteos inuenit regna per agros, 
fraternasque acies fetae telluris hiatu 
augurium seros dimisit ad usque nepotes? 
cernis ut erectum torua sub fronte minetur 
saeuior adsurgens dempto consorte potestas. 
quas gerit ore minas, quanto premit omnia fastu! 
hicne umquam priuatus erit? tamen ille precanti 
mitis et adfatu bonus et patientior aequi.  
quid mirum? non solus erat. nos uilis in omnes 
prompta manus casus, domino cuicumque parati. 
qualiter hinc gelidus Boreas, hinc nubifer Eurus 
uela trahunt, nutat mediae fortuna carinae, 
heu dubio suspensa metu tolerandaque nullis 
aspera sors populis! hic imperat, ille minatur. 
at Iouis imperiis rapidi super atria caeli 
lectus concilio diuum conuenerat ordo 
interiore polo. spatiis hinc omnia iuxta, 
primaeque occiduaeque domus et fusa sub omni 
terra atque unda die. mediis sese arduus infert 
ipse deis, placido quatiens tamen omnia uultu, 
stellantique locat solio; nec protinus ausi 
caelicolae, ueniam donec pater ipse sedendi 
tranquilla iubet esse manu. mox turba uagorum 
semideum et summis cognati nubibus Amnes 
et compressa metu seruantes murmura Venti 
aurea tecta replent. mixta conuexa deorum 
maiestate tremunt, radiant maiore sereno 
culmina et arcano florentes lumine postes. 
postquam iussa quies siluitque exterritus orbis, 
incipit ex alto graue et inmutabile sanctis 
pondus adest uerbis, et uocem fata sequuntur 
terrarum delicta nec exaturabile Diris 
ingenium mortale queror. quonam usque nocentum  
exigar in poenas? taedet saeuire corusco 
fulmine, iam pridem Cyclopum operosa fatiscunt 
bracchia et Aeoliis desunt incudibus ignes. 
atque adeo tuleram falso rectore solutos 
Solis equos, caelumque rotis errantibus uri, 
et Phaethontea mundum squalere fauilla. 
nil actum, neque tu ualida quod cuspide late 
ire per inlicitum pelago, germane, dedisti. 
nunc geminas punire domos, quis sanguinis auctor 
ipse ego, descendo. Perseos alter in Argos 
scinditur, Aonias fluit hic ab origine Thebas. 
mens cunctis imposta manet quis funera Cadmi 
nesciat et totiens excitam a sedibus imis 
Eumenidum bellasse aciem, mala gaudia matrum 
erroresque feros nemorum et reticenda deorum 
crimina? uix lucis spatio, uix noctis abactae 
enumerare queam mores gentemque profanam. 
scandere quin etiam thalamos hic impius heres 
patris et inmeritae gremium incestare parentis 
appetiit, proprios monstrum! reuolutus in ortus. 
ille tamen superis aeterna piacula soluit 
proiecitque diem, nec iam amplius aethere nostro 
uescitur; at nati facinus sine more! cadentes 
calcauere oculos. iam iam rata uota tulisti, 
dire senex. meruere tuae, meruere tenebrae 
ultorem sperare Iouem. noua sontibus arma 
iniciam regnis, totumque a stirpe reuellam 
exitiale genus. belli mihi semina sunto 
Adrastus socer et superis adiuncta sinistris 
conubia. hanc etiam poenis incessere gentem 
decretum; neque enim arcano de pectore fallax 
Tantalus et saeuae periit iniuria mensae.  
sic pater omnipotens. ast illi saucia dictis 
flammato uersans inopinum corde dolorem 
talia Iuno refert mene, o iustissime diuum, 
me bello certare iubes? scis, semper ut arces 
Cyclopum magnique Phoroneos incluta fama 
sceptra uiris opibusque iuuem, licet improbus illic 
custodem Phariae somno letoque iuuencae 
extinguas, saeptis et turribus aureus intres. 
mentitis ignosco toris illam odimus urbem 
quam uultu confessus adis, ubi conscia magni 
signa tori tonitrus agis et mea fulmina torques. 
facta luant Thebae cur hostes eligis Argos? 
quin age, si tanta est thalami discordia sancti, 
et Samon et ueteres armis excinde Mycenas, 
uerte solo Sparten. cur usquam sanguine festo 
coniugis ara tuae, cumulo cur turis Eoi 
laeta calet? melius uotis Mareotica fumat 
Coptos et aerisoni lugentia flumina Nili. 
quod si prisca luunt auctorum crimina gentes 
subuenitque tuis sera haec sententia curis, 
percensere aeui senium, quo tempore tandem 
terrarum furias abolere et saecula retro 
emendare sat est? iamdudum ab sedibus illis 
incipe, fluctiuaga qua praeterlabitur unda 
Sicanios longe relegens Alpheos amores 
Arcades hic tua nec pudor est delubra nefastis 
imposuere locis, illic Mauortius axis 
Oenomai Geticoque pecus stabulare sub Haemo 
dignius, abruptis etiamnum inhumata procorum 
reliquiis trunca ora rigent; tamen hic tibi templi 
gratus honos; placet Ida nocens mentitaque manes 
Creta tuos. me Tantaleis consistere tectis 
quae tandem inuidia est? belli deflecte tumultus  
et generis miseresce tui. sunt impia late 
regna tibi, melius generos passura nocentes. 
finierat precibus miscens conuicia Iuno. 
at non ille grauis dictis, quamquam aspera motu, 
reddidit haec equidem haud rebar te mente secunda 
laturam, quodcumque tuos, licet aequus, in Argos 
consulerem, neque me, detur si copia, fallit 
multa super Thebis Bacchum ausuramque Dionen 
dicere, sed nostri reuerentia ponderis obstat. 
horrendos etenim latices, Stygia aequora fratris, 
obtestor, mansurum et non reuocabile uerbum, 
nil fore quod dictis flectar. quare impiger alis 
portantes praecede Notos, Cyllenia proles, 
aera per liquidum regnisque inlapsus opacis 
dic patruo superas senior se attollat ad auras 
Laius, extinctum nati quem uulnere nondum 
ulterior Lethes accepit ripa profundi 
lege Erebi; ferat hic diro mea iussa nepoti 
germanum exilio fretum Argolicisque tumentem 
hospitiis, quod sponte cupit, procul impius aula 
arceat, alternum regni infitiatus honorem. 
hinc causae irarum, certo reliqua ordine ducam. 
paret Atlantiades dictis genitoris et inde 
summa pedum propere plantaribus inligat alis 
obnubitque comas et temperat astra galero. 
tum dextrae uirgam inseruit, qua pellere dulces 
aut suadere iterum somnos, qua nigra subire 
Tartara et exangues animare adsueuerat umbras.  
desiluit, tenuique exceptus inhorruit aura. 
nec mora, sublimes raptim per inane uolatus 
carpit et ingenti designat nubila gyro. 
interea patriis olim uagus exul ab oris 
Oedipodionides furto deserta pererrat 
Aoniae. iam iamque animis male debita regna 
concipit, et longum signis cunctantibus annum 
stare gemit. tenet una dies noctesque recursans 
cura uirum, si quando humilem decedere regno 
germanum et semet Thebis opibusque potitum 
cerneret; hac aeuum cupiat pro luce pacisci. 
nunc queritur ceu tarda fugae dispendia, sed mox 
attollit flatus ducis et sedisse superbus 
deiecto iam fratre putat spes anxia mentem 
extrahit et longo consumit gaudia uoto. 
tunc sedet Inachias urbes Danaeiaque arua 
et caligantes abrupto sole Mycenas 
ferre iter impauidum, seu praeuia ducit Erinys, 
seu fors illa uiae, siue hac inmota uocabat 
Atropos. Ogygiis ululata furoribus antra 
deserit et pingues Baccheo sanguine colles. 
inde plagam, qua molle sedens in plana Cithaeron 
porrigitur lassumque inclinat ad aequora montem, 
praeterit. hinc arte scopuloso in limite pendens 
infames Scirone petras Scyllaeaque rura 
purpureo regnata seni mitemque Corinthon 
linquit et in mediis audit duo litora campis. 
iamque per emeriti surgens confinia Phoebi 
Titanis late mundo subuecta silenti  
rorifera gelidum tenuauerat aera biga; 
iam pecudes uolucresque tacent, iam Somnus auaris 
inrepsit curis pronusque ex aethere nutat, 
grata laboratae referens obliuia uitae. 
sed nec puniceo rediturum nubila caelo 
promisere iubar, nec rarescentibus umbris 
longa repercusso nituere crepuscula Phoebo 
densior a terris et nulli peruia flammae 
subtexit nox atra polos. iam claustra rigentis 
Aeoliae percussa sonant, uenturaque rauco 
ore minatur hiems, uenti transuersa frementes 
confligunt axemque emoto cardine uellunt, 
dum caelum sibi quisque rapit; sed plurimus Auster 
inglomerat noctem, tenebrosa uolumina torquens, 
defunditque imbres sicco quos asper hiatu 
praesolidat Boreas; nec non abrupta tremescunt 
fulgura, et attritus subita face rumpitur aether. 
iam Nemea, iam Taenariis contermina lucis 
Arcadiae capita alta madent; ruit agmine magno 
Inachus et gelidas surgens Erasinus in undas.  
puluerulenta prius calcandaque flumina nullae 
aggeribus tenuere morae, stagnoque refusa est 
funditus et ueteri spumauit Lerna ueneno. 
frangitur omne nemus, rapiunt antiqua procellae  
bracchia siluarum, nullisque aspecta per aeuum 
solibus umbrosi patuere aestiua Lycaei. 
ille tamen, modo saxa iugis fugientia ruptis 
miratus, modo nubigenas e montibus amnes 
aure pauens passimque insano turbine raptas 
pastorum pecorumque domos, non segnius amens 
incertusque uiae per nigra silentia uastum 
haurit iter; pulsat metus undique et undique frater. 
ac uelut hiberno deprensus nauita ponto, 
cui neque Temo piger neque amico sidere monstrat 
Luna uias, medio caeli pelagique tumultu 
stat rationis inops, iam iamque aut saxa malignis 
expectat summersa uadis aut uertice acuto 
spumantes scopulos erectae incurrere prorae 
talis opaca legens nemorum Cadmeius heros 
accelerat, uasto metuenda umbone ferarum 
excutiens stabula, et prono uirgulta refringit 
pectore dat stimulos animo uis maesta timoris 
donec ab Inachiis uicta caligine tectis 
emicuit lucem deuexa in moenia fundens 
Larisaeus apex. illo spe concitus omni 
euolat, hinc celsae Iunonia templa Prosymnae 
laeuus habens, hinc Herculeo signata uapore 
Lernaei stagna atra uadi, tandemque reclusis 
infertur portis. actutum regia cernit 
uestibula; hic artus imbri uentoque rigentes 
proicit ignotaeque adclinis postibus aulae 
inuitat tenues ad dura cubilia somnos. 
rex ibi, tranquillae medio de limite uitae 
in senium uergens, populos Adrastus habebat,  
diues auis et utroque Iouem de sanguine ducens. 
hic sexus melioris inops sed prole uirebat 
feminea, gemino natarum pignore fultus. 
cui Phoebus generos monstrum exitiabile dictu! 
mox adaperta fides fato ducente canebat 
saetigerumque suem et fuluum aduentare leonem. 
id uoluens non ipse pater, non docte futuri 
Amphiarae uides, etenim uetat auctor Apollo. 
tantum in corde sedens aegrescit cura parenti. 
ecce autem antiquam fato Calydona relinquens 
Olenius Tydeus fraterni sanguinis illum 
conscius horror agit eadem, sub nocte sopora, 
lustra terit, similesque Notos dequestus et imbres, 
infusam tergo glaciem et liquentia nimbis 
ora comasque gerens subit uno tegmine, cuius 
fusus humo gelida partem prior hospes habebat. 
hic uero ambobus rabiem fortuna cruentam 
attulit haud passi sociis defendere noctem 
culminibus; paulum alternis in uerba minasque 
cunctantur, mox ut iactis sermonibus irae 
intumuere satis, tum uero erectus uterque 
exertare umeros nudamque lacessere pugnam. 
celsior ille gradu procera in membra simulque 
integer annorum; sed non et uiribus infra 
Tydea fert animus, totosque infusa per artus 
maior in exiguo regnabat corpore uirtus. 
iam crebros ictus ora et caua tempora circum 
obnixi ingeminant, telorum aut grandinis instar 
Rhipaeae, flexoque genu uacua ilia tundunt. 
non aliter quam Pisaeo sua lustra Tonanti 
cum redeunt crudisque uirum sudoribus ardet 
puluis; at hinc teneros caueae dissensus ephebos 
concitat, exclusaeque expectant praemia matres 
sic alacres odio nullaque cupidine laudis  
accensi incurrunt, scrutatur et intima uultus 
unca manus penitusque oculis cedentibus intrat. 
forsan et accinctos lateri sic ira ferebat 
nudassent enses, meliusque hostilibus armis 
lugendus fratri, iuuenis Thebane, iaceres, 
ni rex insolitum clamorem et pectore ab alto 
stridentes gemitus noctis miratus in umbris, 
mouisset gressus, magnis cui sobria curis 
pendebat somno iam deteriore senectus. 
isque ubi progrediens numerosa luce per alta 
atria dimotis aduerso limine claustris 
terribilem dictu faciem, lacera ora putresque 
sanguineo uidet imbre genas quae causa furoris, 
externi iuuenes neque enim meus audeat istas 
ciuis in usque manus, quisnam implacabilis ardor 
exturbare odiis tranquilla silentia noctis? 
usque adeone angusta dies, et triste parumper 
pacem animo somnumque pati? sed prodite tandem 
unde orti, quo fertis iter, quae iurgia? nam uos 
haud humiles tanta ira docet, generisque superbi 
magna per effusum clarescunt signa cruorem. 
uix ea, cum mixto clamore obliqua tuentes 
incipiunt una rex o mitissime Achiuum, 
quid uerbis opus? ipse undantes sanguine uultus 
aspicis. haec passim turbatis uocis amarae 
confudere sonis; inde orsus in ordine Tydeus 
continuat maesti cupiens solacia casus 
monstriferae Calydonis opes Acheloiaque arua 
deserui; uestris haec me ecce in finibus ingens 
nox operit. tecto caelum prohibere quis iste 
arcuit? an quoniam prior haec ad limina forte 
molitus gressus? pariter stabulare bimembres 
Centauros unaque ferunt Cyclopas in Aetna 
compositos. sunt et rabidis iura insita monstris  
fasque suum nobis sociare cubilia terrae 
sed quid ego? aut hodie spoliis gauisus abibis, 
quisquis es, his, aut me, si non effetus oborto 
sanguis hebet luctu, magni de stirpe creatum 
Oeneos et Marti non degenerare paterno 
accipies. nec nos animi nec stirpis egentes 
ille refert contra, sed mens sibi conscia fati 
cunctatur proferre patrem. tunc mitis Adrastus 
immo agite, et positis, quas nox inopinaque suasit 
aut uirtus aut ira, minis succedite tecto. 
iam pariter coeant animorum in pignora dextrae. 
non haec incassum diuisque absentibus acta; 
forsan et has uenturus amor praemiserit iras, 
ut meminisse iuuet. nec uana uoce locutus 
fata senex, siquidem hanc perhibent post uulnera iunctis 
esse fidem, quanta partitum extrema proteruo 
Thesea Pirithoo, uel inanem mentis Oresten 
opposito rabidam Pylade uitasse Megaeram. 
tunc quoque mulcentem dictis corda aspera regem 
iam faciles uentis ut decertata residunt 
aequora, laxatisque diu tamen aura superstes 
inmoritur uelis passi, subiere penates. 
hic primum lustrare oculis cultusque uirorum 
telaque magna uacat tergo uidet huius inanem 
impexis utrimque iubis horrere leonem, 
illius in speciem quem per Teumesia tempe  
Amphitryoniades fractum iuuenalibus annis 
ante Cleonaei uestitus proelia monstri. 
terribiles contra saetis ac dente recuruo 
Tydea per latos umeros ambire laborant 
exuuiae, Calydonis honos. stupet omine tanto 
defixus senior, diuina oracula Phoebi 
agnoscens monitusque datos uocalibus antris. 
obtutu gelida ora premit, laetusque per artus 
horror iit; sensit manifesto numine ductos 
adfore, quos nexis ambagibus augur Apollo 
portendi generos, uultu fallente ferarum, 
ediderat. tunc sic tendens ad sidera palmas 
Nox, quae terrarum caelique amplexa labores 
ignea multiuago transmittis sidera lapsu, 
indulgens reparare animum dum proximus aegris 
infundat Titan agiles animantibus ortus, 
tu mihi perplexis quaesitam erroribus ultro 
aduehis alma fidem ueterisque exordia fati 
detegis adsistas operi tuaque omina firmes. 
semper honoratam dimensis orbibus anni 
te domus ista colet; nigri tibi, diua, litabunt 
electa ceruice greges, lustraliaque exta 
lacte nouo perfusus edet Volcanius ignis. 
salue prisca fides tripodum obscurique recessus. 
deprendi, Fortuna, deos. sic fatus, et ambos 
innectens manibus tecta interioris ad aulae 
progreditur. canis etiamnum altaribus ignes 
sopitum cinerem et tepidi libamina sacri 
seruabant; adolere focos epulasque recentes 
instaurare iubet. dictis parere ministri 
certatim accelerant; uario strepit icta tumultu 
regia pars ostro tenues auroque sonantes 
emunire toros alteque inferre tapetas, 
pars teretes leuare manu ac disponere mensas.  
ast alii tenebras et opacam uincere noctem 
adgressi tendunt auratis uincula lychnis. 
his labor inserto torrere exanguia ferro 
uiscera caesarum pecudum, his cumulare canistris 
perdomitam saxo Cererem. laetatur Adrastus 
obsequio feruere domum, iamque ipse superbis 
fulgebat stratis solioque effultus eburno. 
parte alia iuuenes siccati uulnera lymphis 
discumbunt, simul ora notis foedata tuentur 
inque uicem ignoscunt. tunc rex longaeuus Acasten 
natarum haec altrix eadem et fidissima custos 
lecta sacrum iustae Veneri occultare pudorem 
imperat acciri tacitaque inmurmurat aure. 
nec mora praeceptis, cum protinus utraque uirgo 
arcano egressae thalamo mirabile uisu, 
Pallados armisonae pharetrataeque ora Dianae 
aequa ferunt, terrore minus. noua deinde pudori  
uisa uirum facies pariter pallorque ruborque 
purpureas hausere genas, oculique uerentes 
ad sanctum rediere patrem. postquam ordine mensae 
uicta fames, signis perfectam auroque nitentem 
Iasides pateram famulos ex more poposcit, 
qua Danaus libare deis seniorque Phoroneus 
adsueti. tenet haec operum caelata figuras 
aureus anguicomam praesecto Gorgona collo 
ales habet, iam iamque uagas ita uisus in auras 
exilit; illa graues oculos languentiaque ora 
paene mouet uiuoque etiam pallescit in auro. 
hinc Phrygius fuluis uenator tollitur alis, 
Gargara desidunt surgenti et Troia recedit, 
stant maesti comites frustraque sonantia lassant 
ora canes umbramque petunt et nubila latrant.  
hanc undante mero fundens uocat ordine cunctos 
caelicolas, Phoebum ante alios, Phoebum omnis ad aras 
laude ciet comitum famulumque euincta pudica 
fronde manus, cui festa dies largoque refecti 
ture uaporatis lucent altaribus ignes. 
forsitan, o iuuenes, quae sint ea sacra quibusque 
praecipuum causis Phoebi obtestemur honorem, 
rex ait, exquirant animi. non inscia suasit 
religio, magnis exercita cladibus olim 
plebs Argiua litat; animos aduertite, pandam. 
postquam caerulei sinuosa uolumina monstri, 
terrigenam Pythona, deus, septem orbibus atris 
amplexum Delphos squamisque annosa terentem 
robora, Castaliis dum fontibus ore trisulco 
fusus hiat nigro sitiens alimenta ueneno, 
perculit, absumptis numerosa in uulnera telis, 
Cirrhaeique dedit centum per iugera campi 
uix tandem explicitum, noua deinde piacula caedis 
perquirens nostri tecta haud opulenta Crotopi 
attigit. huic primis et pubem ineuntibus annis 
mira decore pios seruabat nata penates 
intemerata toris. felix, si Delia numquam 
furta nec occultum Phoebo sociasset amorem! 
namque ut passa deum Nemeaei ad fluminis undam, 
bis quinos plena cum fronte resumeret orbes 
Cynthia, sidereum Latonae feta nepotem 
edidit; ac poenae metuens neque enim ille coactis 
donasset thalamis ueniam pater auia rura 
eligit ac natum saepta inter ouilia furtim  
montiuago pecoris custodi mandat alendum. 
non tibi digna, puer, generis cunabula tanti 
gramineos dedit herba toros et uimine querno 
texta domus; clausa arbutei sub cortice libri 
membra tepent, suadetque leues caua fistula somnos, 
et pecori commune solum. sed fata nec illum 
concessere larem; uiridi nam caespite terrae 
proiectum temere et patulo caelum ore trahentem 
dira canum rabies morsu depasta cruento 
disicit. hic uero attonitas ut nuntius aures 
matris adit, pulsi ex animo genitorque pudorque 
et metus; ipsa ultro saeuis plangoribus amens 
tecta replet, uacuumque ferens uelamine pectus 
occurrit confessa patri; nec motus et atro 
imperat infandum! cupientem occumbere leto. 
sero memor thalami maestae solacia morti, 
Phoebe, paras monstrum infandis Acheronte sub imo 
conceptum Eumenidum thalamis, cui uirginis ora 
pectoraque; aeternum stridens a uertice surgit 
et ferrugineam frontem discriminat anguis. 
haec tum dira lues nocturno squalida passu 
inlabi thalamis, animasque a stirpe recentes 
abripere altricum gremiis morsuque cruento 
deuesci et multum patrio pinguescere luctu. 
haud tulit armorum praestans animique Coroebus 
seque ultro lectis iuuenum, qui robore primi 
famam posthabita faciles extendere uita, 
obtulit. illa nouos ibat populata penates 
portarum in biuio; lateri duo corpora paruum 
dependent, et iam unca manus uitalibus haeret 
ferratique ungues tenero sub corde tepescunt 
obuius huic, latus omne uirum stipante corona, 
fit iuuenis, ferrumque ingens sub pectore duro 
condidit, atque imas animae mucrone corusco 
scrutatus latebras tandem sua monstra profunda  
reddit habere Ioui. iuuat ire et uisere iuxta 
liuentes in morte oculos uterique nefandam 
proluuiem et crasso squalentia pectora tabo, 
qua nostrae cecidere animae. stupet Inacha pubes 
magnaque post lacrimas etiamnum gaudia pallent. 
hi trabibus duris solacia uana dolori 
proterere exanimos artus asprosque molares 
deculcare genis; nequit iram explere potestas. 
illam et nocturno circum stridore uolantes 
impastae fugistis aues, rabidamque canum uim 
oraque sicca ferunt trepidorum inhiasse luporum. 
saeuior in miseros fatis ultricis ademptae 
Delius insurgit, summaque biuerticis umbra 
Parnasi residens arcu crudelis iniquo 
pestifera arma iacit, camposque et celsa Cyclopum 
tecta superiecto nebularum incendit amictu. 
labuntur dulces animae, Mors fila Sororum 
ense metit captamque tenens fert manibus urbem. 
quaerenti quae causa duci, quis ab aethere laeuus 
ignis et in totum regnaret Sirius annum, 
idem auctor Paean rursus iubet ire cruento 
inferias monstro iuuenes, qui caede potiti. 
fortunate animi longumque in saecula digne 
promeriture diem! non tu pia degener arma 
occulis aut certae trepidas occurrere morti. 
comminus ora ferens Cirrhaei in limine templi  
constitit et sacras ita uocibus asperat iras 
non missus, Thymbraee, tuos supplexue penates 
aduenio mea me pietas et conscia uirtus 
has egere uias. ego sum qui caede subegi, 
Phoebe, tuum mortale nefas, quem nubibus atris 
et squalente die, nigra quem tabe sinistri 
quaeris, inique, poli. quod si monstra effera magnis 
cara adeo superis, iacturaque uilior orbi 
mors hominum, et saeuo tanta inclementia caelo est, 
quid meruere Argi? me, me, diuum optime, solum 
obiecisse caput fatis praestabat. an illud 
lene magis cordi quod desolata domorum 
tecta uides, ignique datis cultoribus omnis 
lucet ager? sed quid fando tua tela manusque 
demoror? expectant matres, supremaque fiunt 
uota mihi. satis est merui ne parcere uelles. 
proinde moue pharetras arcusque intende sonoros 
insignemque animam leto demitte; sed illum, 
pallidus Inachiis qui desuper inminet Argis, 
dum morior, dispelle globum. sors aequa merentes 
respicit. ardentem tenuit reuerentia caedis 
Letoiden, tristemque uiro summissus honorem 
largitur uitae; nostro mala nubila caelo 
diffugiunt, at tu stupefacti a limine Phoebi 
exoratus abis. inde haec stata sacra quotannis 
sollemnes recolunt epulae, Phoebeaque placat 
templa nouatus honos. has forte inuisitis aras 
uos quae progenies? quamquam Calydonius Oeneus 
et Porthaoniae, si dudum certus ad aures 
clamor iit, tibi iura domus. tu pande quis Argos  
aduenias, quando haec uariis sermonibus hora est. 
deiecit maestos extemplo Ismenius heros 
in terram uultus, taciteque ad Tydea laeuum 
obliquare oculos; tum longa silentia mouit 
non super hos diuum tibi sum quaerendus honores, 
unde genus, quae terra mihi, quis defluat ordo 
sanguinis antiqui piget inter sacra fateri. 
sed si praecipitant miserum cognoscere curae, 
Cadmus origo patrum, tellus Mauortia Thebe, 
est genetrix Iocasta mihi. tum motus Adrastus 
hospitiis agnouit enim quid nota recondis? 
scimus ait nec sic auersum fama Mycenis 
uoluit iter. regnum et furias oculosque pudentes 
nouit et Arctois si quis de solibus horret 
quique bibit Gangen aut nigrum occasibus intrat 
Oceanum et si quos incerto litore Syrtes 
destituunt. ne perge queri casusque priorum 
adnumerare tibi nostro quoque sanguine multum 
errauit pietas, nec culpa nepotibus obstat. 
tu modo dissimilis rebus mereare secundis 
excusare tuos. sed iam temone supino 
languet Hyperboreae glacialis portitor Vrsae. 
fundite uina focis, seruatoremque parentum 
Letoiden uotis iterumque iterumque canamus. 
Phoebe parens, seu te Lyciae Pataraea niuosis 
exercent dumeta iugis, seu rore pudico 
Castaliae flauos amor est tibi mergere crines, 
seu Troiam Thymbraeus habes, ubi fama uolentem 
ingratis Phrygios umeris subiisse molares, 
seu iuuat Aegaeum feriens Latonius umbra 
Cynthus et adsiduam pelago non quaerere Delon 
tela tibi longeque feros lentandus in hostes  
arcus et aetherii dono cessere parentis 
aeternum florere genas; tu doctus iniquas 
Parcarum praenosse manus fatumque quod ultra est 
et summo placitura Ioui, quis letifer annus, 
bella quibus populis, quae mutent sceptra cometae; 
tu Phryga summittis citharae, tu matris honori 
terrigenam Tityon Stygiis extendis harenis; 
te uiridis Python Thebanaque mater ouantem 
horruit in pharetris, ultrix tibi torua Megaera  
ieiunum Phlegyan subter caua saxa iacentem 
aeterno premit accubitu dapibusque profanis 
instimulat, sed mixta famem fastidia uincunt 
adsis o memor hospitii, Iunoniaque arua 
dexter ames, seu te roseum Titana uocari 
gentis Achaemeniae ritu, seu praestat Osirim 
frugiferum, seu Persei sub rupibus antri 
indignata sequi torquentem cornua Mithram.  
LIBER SECVNDVS 
Interea gelidis Maia satus aliger umbris 
iussa gerens magni remeat Iouis; undique pigrae 
ire uetant nubes et turbidus implicat aer, 
nec Zephyri rapuere gradum, sed foeda silentis 
aura poli. Styx inde nouem circumflua campis, 
hinc obiecta uias torrentum incendia claudunt. 
pone senex trepida succedit Laius umbra 
uulnere tardus adhuc; capulo nam largius illi 
transabiit animam cognatis ictibus ensis 
impius et primas Furiarum pertulit iras; 
it tamen et medica firmat uestigia uirga. 
tum steriles luci possessaque manibus arua 
et ferrugineum nemus astupet, ipsaque Tellus 
miratur patuisse retro, nec liuida tabes 
inuidiae functis quamquam et iam lumine cassis 
defuit. unus ibi ante alios, cui laeua uoluntas 
semper et ad superos hinc et grauis exitus aeui 
insultare malis rebusque aegrescere laetis, 
uade ait o felix, quoscumque uocaris in usus, 
seu Iouis imperio, seu maior adegit Erinys 
ire diem contra, seu te furiata sacerdos 
Thessalis arcano iubet emigrare sepulcro, 
heu dulces uisure polos solemque relictum 
et uirides terras et puros fontibus amnes, 
tristior has iterum tamen intrature tenebras. 
illos ut caeco recubans in limine sensit 
Cerberus, atque omnes capitum subrexit hiatus;  
saeuus et intranti populo, iam nigra tumebat 
colla minax, iam sparsa solo turbauerat ossa, 
ni deus horrentem Lethaeo uimine mulcens 
ferrea tergemino domuisset lumina somno. 
est locus Inachiae dixerunt Taenara gentes 
qua formidatum Maleae spumantis in auras 
it caput et nullos admittit culmine uisus. 
stat sublimis apex uentosque imbresque serenus 
despicit et tantum fessis insiditur astris. 
illic exhausti posuere cubilia uenti, 
fulminibusque iter est; medium caua nubila montis 
insumpsere latus, summos nec praepetis alae 
plausus adit colles, nec rauca tonitrua pulsant. 
ast ubi prona dies, longos super aequora fines 
exigit atque ingens medio natat umbra profundo. 
interiore sinu frangentia litora curuat 
Taenaros, expositos non audax scandere fluctus. 
illic Aegaeo Neptunus gurgite fessos 
in portum deducit equos, prior haurit harenas 
ungula, postremi soluuntur in aequora pisces. 
hoc, ut fama, loco pallentes deuius umbras 
trames agit nigrique Iouis uacua atria ditat 
mortibus. Arcadii perhibent si uera coloni, 
stridor ibi et gemitus poenarum, atroque tumultu 
feruet ager; saepe Eumenidum uocesque manusque 
in medium sonuere diem, Letique triformis 
ianitor agricolas campis auditus abegit. 
hac et tunc fusca uolucer deus obsitus umbra 
exilit ad superos, infernaque nubila uultu 
discutit et uiuis adflatibus ora serenat.  
inde per Arcturum mediaeque silentia Lunae 
arua super populosque meat. Sopor obuius illi 
Noctis agebat equos, trepidusque adsurgit honori 
numinis et recto decedit limite caeli. 
inferior uolat umbra deo, praereptaque noscit 
sidera principiumque sui; iamque ardua Cirrhae 
pollutamque suo despectat Phocida busto. 
uentum erat ad Thebas; gemuit prope limina nati 
Laius et notos cunctatus inire penates. 
ut uero et celsis suamet iuga nixa columnis 
uidit et infectos etiamnum sanguine currus, 
paene retro turbatus abit nec summa Tonantis 
iussa nec Arcadiae retinent spiramina uirgae. 
et tunc forte dies noto signata Tonantis 
fulmine, praerepti cum te, tener Euhie, partus 
transmisere patri. Tyriis ea causa colonis 
insomnem ludo certatim educere noctem 
suaserat; effusi passim per tecta, per agros, 
serta inter uacuosque mero crateras anhelum 
proflabant sub luce deum; tunc plurima buxus 
aeraque taurinos sonitu uincentia pulsus; 
ipse etiam gaudens nemorosa per auia sanas 
impulerat matres Baccho meliore Cithaeron  
qualia per Rhodopen rabido conuiuia coetu 
Bistones aut mediae ponunt conuallibus Ossae; 
illis semianimum pecus excussaeque leonum 
ore dapes et lacte nouo domuisse cruorem 
luxus; at Ogygii si quando adflauit Iacchi 
saeuus odor, tunc saxa manu, tunc pocula pulchrum 
spargere et inmerito sociorum sanguine fuso 
instaurare diem festasque reponere mensas. 
nox ea cum tacita uolucer Cyllenius aura 
regis Echionii stratis adlapsus, ubi ingens 
fuderat Assyriis extructa tapetibus alto 
membra toro. pro gnara nihil mortalia fati 
corda sui! capit ille dapes, habet ille soporem. 
tunc senior quae iussus agit; neu falsa uideri 
noctis imago queat, longaeui uatis opacos 
Tiresiae uultus uocemque et uellera nota 
induitur. mansere comae propexaque mento 
canities pallorque suus, sed falsa cucurrit 
infula per crines, glaucaeque innexus oliuae 
uittarum prouenit honos; dehinc tangere ramo 
pectora et has uisus fatorum expromere uoces 
non somni tibi tempus, iners qui nocte sub alta 
germani secure iaces, ingentia dudum 
acta uocant rerumque graues, ignaue, paratus. 
tu, ueluti magnum si iam tollentibus Austris 
Ionium nigra iaceat sub nube magister 
inmemor armorum uersantisque aequora claui, 
cunctaris. iamque ille nouis scit Fama superbit 
conubiis uiresque parat, quis regna capessat, 
quis neget, inque tua senium sibi destinat aula. 
dant animos socer augurio fatalis Adrastus 
dotalesque Argi, nec non in foedera uitae  
pollutus placuit fraterno sanguine Tydeus. 
hinc tumor, et longus fratri promitteris exul. 
ipse deum genitor tibi me miseratus ab alto 
mittit habe Thebas, caecumque cupidine regni, 
ausurumque eadem, germanum expelle, nec ultra 
fraternos inhiantem obitus sine fidere coeptis 
fraudibus aut Cadmo dominas inferre Mycenas. 
dixit, et abscedens etenim iam pallida turbant 
sidera lucis equi ramos ac uellera fronti 
deripuit, confessus auum, dirique nepotis 
incubuit stratis; iugulum mox caede patentem 
nudat et undanti perfundit uulnere somnum. 
illi rupta quies, attollit membra toroque 
erigitur plenus monstris, uanumque cruorem 
excutiens simul horret auum fratremque requirit. 
qualis ubi audito uenantum murmure tigris 
horruit in maculas somnosque excussit inertes, 
bella cupit laxatque genas et temperat ungues, 
mox ruit in turmas natisque alimenta cruentis 
spirantem fert ore uirum sic excitus ira 
ductor in absentem consumit proelia fratrem. 
et iam Mygdoniis elata cubilibus alto 
impulerat caelo gelidas Aurora tenebras, 
rorantes excussa comas multumque sequenti 
sole rubens; illi roseus per nubila seras 
aduertit flammas alienumque aethera tardo 
Lucifer exit equo, donec pater igneus orbem 
impleat atque ipsi radios uetet esse sorori, 
cum senior Talaionides nec longa morati 
Dircaeusque gradum pariterque Acheloius heros 
corripuere toris. illos post uerbera fessos 
exceptamque hiemem cornu perfuderat omni 
Somnus; at Inachio tenuis sub pectore regi  
tracta quies, dum mente deos inceptaque uersat 
hospitia, et quae sint generis ascita repertis 
fata mouet. postquam mediis in sedibus aulae 
congressi inque uicem dextras iunxere locumque, 
quo serere arcanas aptum atque euoluere curas, 
insidunt, prior his dubios compellat Adrastus 
egregii iuuenum, quos non sine numine regnis 
inuexit nox atra meis, quibus ipse per imbres 
fulminibus mixtos intempestumque Tonantem 
has meus usque domos uestigia fecit Apollo, 
non equidem obscurum uobis plebique Pelasgae 
esse rear, quantis conubia nostra procorum 
turba petant studiis; geminae mihi namque, nepotum 
laeta fides, aequo pubescunt sidere natae. 
quantus honos, quantusque pudor ne credite patri 
et super hesternas licuit cognoscere mensas. 
has tumidi solio et late dominantibus armis 
optauere uiri longum enumerare Pharaeos 
Oebaliosque duces et Achaea per oppida matres 
spem generis, nec plura tuus despexerat Oeneus 
foedera Pisaeisque socer metuendus habenis. 
sed mihi nec Sparta genitos nec ab Elide missos 
iungere fas generos uobis hic sanguis et aulae 
cura meae longo promittitur ordine fati. 
di bene, quod tales stirpemque animosque uenitis  
ut responsa iuuent hic durae tempore noctis 
partus honos, haec illa uenit post uerbera merces.  
audierant, fixosque oculos per mutua paulum 
ora tenent, uisique inter sese ordine fandi 
cedere. sed cunctis Tydeus audentior actis 
incipit o quam te parcum in praeconia famae 
mens agitat matura tuae, quantumque ferentem 
fortunam uirtute domas! cui cedat Adrastus 
imperiis? quis te solio Sicyonis auitae 
excitum infrenos componere legibus Argos 
nesciat? atque utinam his manibus permittere gentes, 
Iuppiter aeque, uelis, quas Doricus adligat undis 
Isthmos et alterno quas margine summouet infra. 
non fugeret diras lux intercisa Mycenas, 
saeua nec Eleae gemerent certamina ualles, 
Eumenidesque aliis aliae sub regibus, et quae 
tu potior, Thebane, queri nos uero uolentes 
expositique animis. sic interfatus, et alter 
subicit anne aliquis soceros accedere tales 
abnuat? exulibus quamquam patriaque fugatis 
nondum laeta Venus, tamen omnis corde resedit 
tristitia, adfixique animo cessere dolores. 
nec minus haec laeti trahimus solacia, quam si 
praecipiti conuulsa Noto prospectet amicam 
puppis humum. iuuat ingressos felicia regni 
omina quod superest fati uitaeque laborum 
fortuna transire tua. nec plura morati 
consurgunt, dictis impensius aggerat omne 
promissum Inachius pater, auxilioque futurum 
et patriis spondet reduces inducere regnis. 
ergo alacres Argi, fuso rumore per urbem  
aduenisse duci generos primisque hymenaeis 
egregiam Argian nec formae laude secundam 
Deipylen tumida iam uirginitate iugari, 
gaudia mente parant. socias it Fama per urbes 
finitimisque agitatur agris procul usque Lycaeos 
Partheniosque super saltus Ephyraeaque rura, 
nec minus Ogygias eadem dea turbida Thebas 
insilit haec totis perfundit moenia pennis 
Labdaciumque ducem praemissae consona nocti 
territat; hospitia et thalamos et foedera regni 
permixtumque genus quae tanta licentia monstro, 
quis furor? et iam bella canit. diffuderat Argos 
expectata dies laeto regalia coetu 
atria complentur, species est cernere auorum 
comminus et uiuis certantia uultibus aera. 
tantum ausae perferre manus! pater ipse bicornis 
in laeuum prona nixus sedet Inachus urna; 
hunc tegit Iasiusque senex placidusque Phoroneus 
et bellator Abas indignatusque Tonantem 
Acrisius nodoque ferens caput ense Coroebus 
toruaque iam Danai facinus meditantis imago; 
exin mille duces. foribus cum inmissa superbis 
unda fremit uulgi, procerum manus omnis et alto 
quis propior de rege gradus stant ordine primi. 
interior sacris calet et sonat aula tumultu 
femineo; casta matrem cinxere corona 
Argolides, pars uirginibus circum undique fusae 
foedera conciliant noua solanturque timorem. 
ibant insignes uultuque habituque uerendo 
candida purpureum fusae super ora pudorem 
deiectaeque genas; tacite subit ille supremus 
uirginitatis amor, primaeque modestia culpae  
confundit uultus; tunc ora rigantur honestis 
imbribus, et teneros lacrimae iuuere parentes. 
non secus ac supero pariter si cardine lapsae 
Pallas et asperior Phoebi soror, utraque telis, 
utraque torua genis flauoque in uertice nodo, 
illa suas Cyntho comites agat, haec Aracyntho; 
tunc, si fas oculis, non umquam longa tuendo 
expedias, cui maior honos, cui gratior, aut plus 
de Ioue; mutatosque uelint transumere cultus, 
et Pallas deceat pharetras et Delia cristas. 
certant laetitia superosque in uota fatigant 
Inachidae, quae cuique domus sacrique facultas. 
hi fibris animaque, hi caespite nudo, 
nec minus auditi, si mens accepta, merentur 
ture deos, fractisque obtendunt limina siluis. 
ecce metu subito Lachesis sic dura iubebat 
impulsae mentes, excussaque gaudia patri, 
et turbata dies. innuptam limine adibant 
Pallada, Monychiis cui non Argiua per urbes 
posthabita est Larisa iugis; hic more parentum 
Iasides, thalamis ubi casta adolesceret aetas, 
uirgineas libare comas primosque solebant 
excussare toros. celsam subeuntibus arcem 
in gradibus summi delapsus culmine templi, 
Arcados Euhippi spolium, cadit aereus orbis, 
praemissasque faces, festum nubentibus ignem, 
obruit, eque adytis simul exaudita remotis 
nondum ausos firmare gradum tuba terruit ingens. 
in regem conuersi omnes formidine prima, 
mox audisse negant; cunctos tamen omina rerum 
dira mouent, uariisque metum sermonibus augent. 
nec mirum nam tu infaustos donante marito 
ornatus, Argia, geris dirumque monile  
Harmoniae. longa est series, sed nota malorum 
persequar, unde nouis tam saeua potentia donis. 
Lemnius haec, ut prisca fides, Mauortia longum 
furta dolens, capto postquam nil obstat amori 
poena nec ultrices castigauere catenae, 
Harmoniae dotale decus sub luce iugali 
struxerat. hoc, docti quamquam maiora, laborant 
Cyclopes, notique operum Telchines amica 
certatim iuuere manu; sed plurimus ipsi 
sudor. ibi arcano florentes igne zmaragdos 
cingit et infaustas percussum adamanta figuras 
Gorgoneosque orbes Siculaque incude relictos 
fulminis extremi cineres uiridumque draconum 
lucentes a fronte iubas; hic flebile germen 
Hesperidum et dirum Phrixei uelleris aurum; 
tum uarias pestes raptumque interplicat atro 
Tisiphones de crine ducem, et quae pessima ceston 
uis probat; haec circum spumis lunaribus unguit 
callidus atque hilari perfundit cuncta ueneno. 
non hoc Pasithea blandarum prima sororum, 
non Decor Idaliusque puer, sed Luctus et Irae 
et Dolor et tota pressit Discordia dextra. 
prima fides operi, Cadmum comitata iacentem 
Harmonia uersis in sibila dira querelis 
Illyricos longo sulcauit pectore campos. 
improba mox Semele uix dona nocentia collo 
induit, et fallax intrauit limina Iuno. 
teque etiam, infelix, perhibent, Iocasta, decorum 
possedisse nefas; uultus hac laude colebas, 
heu quibus, heu, placitura toris! post longior ordo.  
tunc donis Argia nitet uilesque sororis 
ornatus sacro praeculta superuenit auro. 
uiderat hoc coniunx perituri uatis, et aras 
ante omnes epulasque trucem secreta coquebat 
inuidiam, saeuis detur si quando potiri 
cultibus, heu nihil auguriis adiuta propinquis. 
quos optat gemitus, quantas cupit impia clades! 
digna quidem sed quid miseri decepta mariti 
arma, quid insontes nati meruere furores? 
postquam regales epulas et gaudia uulgi 
bisseni clausere dies, Ismenius heros 
respicere ad Thebas iamque et sua quaerere regna. 
quippe animum subit illa dies, qua, sorte benigna 
fratris, Echionia steterat priuatus in aula, 
respiciens descisse deos trepidoque tumultu 
dilapsos comitesnudum latus omne fugamque 
fortunae. namque una soror producere tristes 
exulis ausa uias; etiam hanc in limine primo 
liquerat et magna lacrimas incluserat ira. 
tunc quos excedens hilares quis cultus iniqui 
praecipuus ducis et profugo quos ipse notarat 
ingemuisse sibi per noctem ac luce sub omni 
digerit; exedere animum dolor iraque demens 
et, qua non grauior mortalibus addita curis, 
spes, ubi longa uenit. talem sub pectore nubem 
consilii uoluens Dircen Cadmique negatas 
apparat ire domos. ueluti dux taurus amata 
ualle carens, pulsum solito quem gramine uictor 
iussit ab erepta longe mugire iuuenca, 
cum profugo placuere tori ceruixque recepto  
sanguine magna redit fractaeque in pectora quercus, 
bella cupit pastusque et capta armenta reposcit 
iam pede, iam cornu melior pauet ipse reuersum 
uictor, et attoniti uix agnouere magistri 
non alias tacita iuuenis Teumesius iras 
mente acuit. sed fida uias arcanaque coniunx 
senserat; utque toris primo complexa iacebat 
aurorae pallore uirum, quos, callide, motus 
quamue fugam moliris? ait nil transit amantes. 
sentio, peruigiles acuunt suspiria questus, 
numquam in pace sopor. quotiens haec ora natare 
fletibus et magnas latrantia pectora curas 
admota deprendo manu! nil foedere rupto 
conubiisue super moueor uiduaque iuuenta, 
etsi crudus amor necdum post flammea toti 
intepuere tori tua me, properabo fateri, 
angit, amate, salus. tune incomitatus, inermis 
regna petes? poterisque tuis decedere Thebis, 
si neget? atque illum sollers deprendere semper 
Fama duces tumidum narrat raptoque superbum 
difficilemque tibi necdum consumpserat annum. 
me quoque nunc uates, nunc exta minantia diuos  
aut auium lapsus aut turbida noctis imago 
terret et a, memini! numquam mihi falsa per umbras 
Iuno uenit. quo tendis iter? ni conscius ardor 
ducit et ad Thebas melior socer. hic breue tandem 
risit Echionius iuuenis tenerumque dolorem 
coniugis amplexu solatus et oscula maestis 
tempestiua genis posuit lacrimasque repressit 
solue metus animo, dabitur, mihi crede, merentum 
consiliis tranquilla dies; te fortior annis  
nondum cura decet. sciat haec Saturnius olim 
fata parens, oculosque polo demittere si quos 
Iustitia et rectum terris defendere curat. 
fors aderit lux illa tibi, qua moenia cernes 
coniugis et geminas ibis regina per urbes. 
sic ait, et caro raptim se limine profert. 
Tydea iam socium coeptis, iam pectore fido 
aequantem curas tantus post iurgia mentes 
uinxit amor socerumque adfatur tristis Adrastum. 
fit mora consilio, cum multa mouentibus una 
iam potior cunctis sedit sententia, fratris 
pertemptare fidem tutosque in regna precando 
explorare aditus. audax ea munera Tydeus 
sponte subit; nec non et te, fortissime gentis 
Aetolum, multum lacrimis conata morari 
Deipyle, sed iussa patris tutique regressus 
legato iustaeque preces uicere sororis. 
iamque emensus iter siluis ac litore durum, 
qua Lernaea palus, ambustaque sontibus alte 
intepet hydra uadis, et qua uix carmine raro 
longa sonat Nemea nondum pastoribus ausis, 
qua latus Eoos Ephyres quod uergit ad Euros 
Sisyphiique sedent portus irataque terrae 
curua Palaemonio secluditur unda Lechaeo. 
hinc praeteruectus Nisum et te, mitis Eleusin, 
laeuus abit, iamque arue gradu Teumesia et arces 
intrat Agenoreas; ibi durum Eteoclea cernit  
sublimem solio saeptumque horrentibus armis. 
iura ferus populo trans legem ac tempora regni 
iam fratris de parte dabat; sedet omne paratus 
in facinus queriturque fidem tam sero reposci. 
constitit in mediis ramus manifestat oliuae 
legatum causasque uiae nomenque rogatus 
edidit; utque rudis fandi pronusque calori 
semper erat, iustis miscens tamen aspera coepit 
si tibi plana fides et dicti cura maneret 
foederis, ad fratrem completo iustius anno 
legatos hinc ire fuit teque ordine certo 
fortunam exuere et laetum descendere regno, 
ut uagus ille diu passusque haud digna per urbes 
ignotas pactae tandem succederet aulae. 
sed quia dulcis amor regni blandumque potestas, 
posceris astriferum iam uelox circulus orbem 
torsit et amissae redierunt montibus umbrae, 
ex quo frater inops ignota per oppida tristes 
exul agit casus; et te iam tempus aperto 
sub Ioue ferre dies terrenaque frigora membris 
ducere et externos summissum ambire penates. 
pone modum laetis; satis ostro diues et auro 
conspicuus tenuem germani pauperis annum 
risisti; moneo, regnorum gaudia temet 
dedoceas patiensque fugae mereare reuerti. 
dixerat. ast illi tacito sub pectore dudum 
ignea corda fremunt, iacto uelut aspera saxo 
comminus erigitur serpens, cui subter inanes 
longa sitis latebras totumque agitata per artus 
conuocat in fauces et squamea colla uenenum 
cognita si dubiis fratris mihi iurgia signis 
ante forent nec clara odiorum arcana paterent,  
sufficeret uel sola fides, qua toruus et illum 
mente gerens ceu saepta nouus iam moenia laxet 
fossor et hostiles inimicent classica turmas 
praefuris. in medios si comminus orsa tulisses 
Bistonas aut refugo pallentes sole Gelonos, 
parcior eloquio et medii reuerentior aequi 
inciperes. neque te furibundae crimine mentis 
arguerim mandata refers. nunc omnia quando 
plena minis, nec sceptra fide nec pace sequestra 
poscitis, et propior capulo manus, haec mea regi 
Argolico, nondum aequa tuis, uice dicta reporta 
quae sors iusta mihi, quae non indebitus annis 
sceptra dicauit honos, teneo longumque tenebo 
te penes Inachiae dotalis regia dono 
coniugis, et Danaae quid enim maioribus actis 
inuideam? cumulentur opes. felicibus Argos 
auspiciis Lernamque regas nos horrida Dirces 
pascua et Euboicis artatas fluctibus oras, 
non indignati miserum dixisse parentem 
Oedipoden tibi larga Pelops et Tantalus auctor! 
nobilitas, propiorque fluat de sanguine iuncto 
Iuppiter. anne feret luxu consueta paterno 
hunc regina larem? nostrae cui iure sorores 
anxia pensa trahant, longo quam sordida luctu 
mater et ex imis auditus forte tenebris 
offendat sacer ille senex. iam pectora uulgi 
adsueuere iugo pudet heu plebisque patrumque 
ne totiens incerta ferant mutentque gementes 
imperia et dubio pigeat parere tyranno. 
non parcit populis regnum breue; respice quantus  
horror et attoniti nostro in discrimine ciues. 
hosne ego, quis certa est sub te duce poena, relinquam? 
iratus, germane, uenis. fac uelle nec ipsi, 
si modo notus amor meritique est gratia, patres 
reddere regna sinent. non ultra passus et orsa 
iniecit mediis sermonibus obuia reddes, 
ingeminat reddes; non si te ferreus agger 
ambiat aut triplices alio tibi carmine muros 
Amphion auditus agat, nil tela nec ignes 
obstiterint, quin ausa luas nostrisque sub armis 
captiuo moribundus humum diademate pulses. 
tu merito; ast horum miseret, quos sanguine uiles 
coniugibus natisque infanda ad proelia raptos 
proicis excidio, bone rex. o quanta Cithaeron 
funera sanguineusque uadis, Ismene, rotabis! 
haec pietas, haec magna fides! nec crimina gentis 
mira equidem duco sic primus sanguinis auctor 
incestique patrum thalami; sed fallit origo 
Oedipodis tu solus eras, haec praemia morum 
ac sceleris, uiolente, feres! nos poscimus annum! 
sed moror. haec audax etiamnum in limine retro 
uociferans, iam tunc impulsa per agmina praeceps, 
euolat. Oeneae uindex sic ille Dianae 
erectus saetis et aduncae fulmine malae, 
cum premeret Pelopea phalanx, saxa obuia uoluens 
fractaque perfossis arbusta Acheloia ripis, 
iam Telamona solo, iam stratum Ixiona linquens 
te, Meleagre, subit ibi demum cuspide lata 
haesit et obnixo ferrum laxauit in armo. 
talis adhuc trepidum linquit Calydonius heros  
concilium infrendens, ipsi ceu regna negentur, 
festinatque uias ramumque precantis oliuae 
abicit. attonitae tectorum e limine summo 
aspectant matres, saeuoque infanda precantur 
Oenidae tacitoque simul sub pectore regi. 
nec piger ingenio scelerum fraudisque nefandae 
rector eget. iuuenum fidos, lectissima bello 
corpora, nunc pretio, nunc ille hortantibus ardens 
sollicitat dictis, nocturnaque proelia saeuus 
instruit, et sanctum populis per saecula nomen 
legatum insidiis tacitoque inuadere ferro 
quid regnis non uile? cupit. quas quaereret artes 
si fratrem, Fortuna, dares? o caeca nocentum 
consilia! o semper timidum scelus! exit in unum 
plebs ferro iurata caput ceu castra subire 
apparet aut celsum crebris impulsibus urbis 
inclinare latus, densi sic agmine facto 
quinquaginta altis funduntur in ordine portis. 
macte animi, tantis dignus qui crederis armis! 
fert uia per dumos propior, qua calle latenti 
praecelerant densaeque legunt compendia siluae. 
lecta dolis sedes gemini procul urbe malignis 
faucibus urguentur colles, quos umbra superni 
montis et incuruis claudunt iuga frondea siluis 
insidias natura loco caecamque latendi 
struxit opem, mediasque arte secat aspera rupes 
semita, quam subter campi deuexaque latis 
arua iacent spatiis. contra importuna crepido, 
Oedipodioniae domus alitis; hic fera quondam  
pallentes erecta genas suffusaque tabo 
lumina, concretis infando sanguine plumis 
reliquias amplexa uirum semesaque nudis 
pectoribus stetit ossa premens uisuque trementi 
conlustrat campos, si quis concurrere dictis 
hospes inexplicitis aut comminus ire uiator 
audeat et dirae commercia iungere linguae; 
nec mora, quin acuens exertos protinus ungues 
liuentesque manus fractosque in uulnere dentes 
terribili applausu circum hospita surgeret ora; 
et latuere doli, donec de rupe cruenta 
heu simili deprensa uiro! cessantibus alis 
tristis inexpletam scopulis adfligeret aluum. 
monstrat silua nefas horrent uicina iuuenci 
gramina, damnatis auidum pecus abstinet herbis. 
non Dryadum placet umbra choris non commoda sacris 
Faunorum, diraeque etiam fugere uolucres 
prodigiale nemus. tacitis huc gressibus acti 
deueniunt peritura cohors, hostemque superbum  
adnixi iaculis et humi posita arma tenentes 
expectant, densaque nemus statione coronant. 
coeperat umenti Phoebum subtexere palla 
Nox et caeruleam terris infuderat umbram. 
ille propinquabat siluis et ab aggere celso 
scuta uirum galeasque uidet rutilare comantes, 
qua laxant rami nemus aduersaque sub umbra 
flammeus aeratis lunae tremor errat in armis. 
obstipuit uisis, ibat tamen, horrida tantum 
spicula et inclusum capulo tenus admouet ensem, 
ac prior unde, uiri, quidue occultatis in armis? 
non humili terrore rogat. nec reddita contra 
uox, fidamque negant suspecta silentia pacem.  
ecce autem uasto Cthonii contorta lacerto, 
quo duce freta cohors, fuscas interuolat auras 
hasta; sed audenti deus et fortuna recessit. 
per tamen Olenii tegimen suis atraque saetis 
terga super laeuos umeros uicina cruori 
effugit et uiduo iugulum ferit inrita ligno. 
tunc horrere comae sanguisque in corda gelari. 
huc ferus atque illuc animum pallentiaque ira 
ora ferens nec tanta putat sibi bella parari 
ferte gradum contra campoque erumpite aperto! 
quis timor audendi, quae tanta ignauia? solus, 
solus in arma uoco. neque in his mora; quos ubi plures, 
quam ratus, innumeris uidet excursare latebris, 
hos deire iugis, illos e uallibus imis 
crescere, nec paucos campo, totumque sub armis 
conlucere iter ut clausas indagine profert 
in medium uox prima feras, quae sola medendi 
turbata ratione uia est, petit ardua dirae 
Sphingos et abscisis infringens cautibus uncas 
exuperat iuga dura manus, scopuloque potitus, 
unde procul tergo metus et uia prona nocendi, 
saxum ingens, quod uix plena ceruice gementes 
uertere humo et muris ualeant inferre iuuenci, 
rupibus auellit; dein toto sanguine nixus 
sustinet, inmanem quaerens librare ruinam, 
qualis in aduersos Lapithas erexit inanem 
magnanimus cratera Pholus. stupet obuia leto 
turba superstantem atque emissi turbine montis  
obruitur; simul ora uirum, simul arma manusque 
fractaque commixto sederunt pectora ferro. 
quattuor hic adeo disiecti mole sub una 
congemuere, fuga tremefactum protinus agmen 
excutitur coeptis. neque enim temnenda iacebant 
funera fulmineus Dorylas, quem regibus ardens 
aequabat uirtus, Martisque e semine Theron 
terrigenas confisus auos, nec uertere cuiquam 
frena secundus Halys, sed tunc pedes occubat aruis, 
Pentheumque trahens nondum te Phaedimus aequo, 
Bacche, genus. quorum ut subitis exterrita fatis 
agmina turbatam uidit laxare cateruam, 
quae duo sola manu gestans adclinia monti 
fixerat, intorquet iacula et fugientibus addit. 
mox in plana libens, nodo ne pectore tela 
inciderent, saltu praeceps defertur et orbem, 
quem procul oppresso uidit Therone uolutum, 
corripuit, tergoque et uertice tegmina nota 
saeptus et hostili propugnans pectora parma 
constitit. inde iterum densi glomerantur in unum 
Ogygidae firmantque gradum; trahit ocius ensem 
Bistonium Tydeus, Mauortia munera magni 
Oeneos, et partes pariter diuisus in omnes 
hos obit atque illos ferroque micantia tela 
decutit; impeditant numero seque ipsa uicissim 
arma premunt, nec uis conatibus ulla, sed ipsae 
in socios errare manus et corpora turba 
inuolui prolapsa sua; manet ille ruentes  
angustus telis et inexpugnabilis obstat. 
non aliter Getica si fas est credere Phlegra 
armatum inmensus Briareus stetit aethera contra, 
hinc Phoebi pharetras, hinc toruae Pallados angues, 
inde Pelethroniam praefixa cuspide pinum 
Martis, at hinc lasso mutata Pyracmoni temnens 
fulmina, cum toto nequiquam obsessus Olympo 
tot queritur cessare manus non segnior ardet 
huc illuc clipeum obiectans, seque ipse recedens 
circumit; interdum trepidis occurrit et instat 
spicula deuellens, clipeo quae plurima toto 
fixa tremunt armantque uirum; saepe aspera passus 
uulnera, sed nullum uitae in secreta receptum 
nec mortem sperare ualet. rotat ipse furentem 
Deilochum, comitemque illi iubet ire sub umbras 
Phegea sublata minitantem bella securi 
Dircaeumque Gyan et Echionium Lycophonten. 
iam trepidi sese quaerunt numerantque, nec idem 
caedis amor, tantamque dolent rarescere turbam. 
ecce Chromis Tyrii demissus origine Cadmi 
hunc utero quondam Dryope Phoenissa grauato 
rapta repente choris onerisque oblita ferebat, 
dumque trahit prensis taurum tibi cornibus, Euhan, 
procidit impulsus nimiis conatibus infans 
tunc audax iaculis et capti pelle leonis 
pinea nodosae quassabat robora clauae 
increpitans unusne, uiri, tot caedibus, unus 
ibit ouans Argos? uix credet fama reuerso!  
heu socii, nullaene manus, nulla arma ualebunt? 
haec regi promissa, Cydon, haec, Lampe, dabamus? 
dum clamat, subit ore cauo Teumesia cornus, 
nec prohibent fauces; atque illi uoce repleta 
intercepta natat prorupto in sanguine lingua. 
stabat adhuc, donec transmissa morte per artus 
labitur inmorsaque cadens obmutuit hasta. 
uos quoque, Thespiadae, cur infitiatus honora 
arcuerim fama? fratris moribunda leuabat 
membra solo Periphas nil indole clarius illa 
nec pietate fuit, laeua marcentia colla 
sustentans dextraque latus; singultibus artum 
exhaurit thoraca dolor, nec uincla coercent 
undantem fletu galeam, cum multa gementi 
pone grauis curuas perfringit lancea costas 
exit et in fratrem cognataque pectora telo 
conserit. ille oculos etiamnum in luce natantes 
sistit et aspecta germani morte resoluit. 
at cui uita recens et adhuc in uulnere uires 
hos tibi complexus, haec dent ait oscula nati. 
procubuere pares fatis, miserabile uotum 
mortis, et alterna clauserunt lumina dextra. 
protinus idem ultro iaculo parmaque Menoeten 
proterrebat agens trepidis uestigia retro 
passibus urguentem, donec defecit iniqua 
lapsus humo, pariterque manus distractus in ambas 
orat et a iugulo nitentem sustinet hastam 
parce per has stellis interlabentibus umbras, 
per superos noctemque tuam; sine tristia Thebis 
nuntius acta feram uulgique per ora pauentis 
contempto te rege canam sic inrita nobis  
tela cadant, nullique tuum penetrabile ferro 
pectus, et optanti uictor reueharis amico. 
dixerat. ille nihil uultum mutatus inanes 
perdis ait lacrimas; et tu ni fallor iniquo 
pollicitus mea colla duci nunc arma diemque 
proice; quid timidae sequeris compendia uitae? 
bella manent. simul haec et crassum sanguine telum 
iam redit; ille super dictis infensus amaris 
prosequitur uictos non haec trieterica uobis 
nox patrio de more uenit, non orgia Cadmi 
cernitis aut auidas Bacchum scelerare parentes. 
nebridas et fragiles thyrsos portare putastis 
imbellem ad sonitum maribusque incognita ueris 
foeda Celaenaea committere proelia buxo? 
hic aliae caedes, alius furor ite sub umbras, 
o timidi paucique! haec intonat; ast tamen illi 
membra negant, lassusque ferit praecordia sanguis. 
iam sublata manus cassos defertur in ictus, 
tardatique gradus, clipeum nec sustinet umbo 
mutatum spoliis; gelidus cadit imber anhelo 
pectore, tum crines ardentiaque ora cruentis 
roribus et taetra morientum aspergine manant 
ut leo, qui campis longe custode fugato 
Massylas depastus oues, ubi sanguine multo 
luxuriata fames ceruixque et tabe grauatae  
consedere iubae, mediis in caedibus astat 
aeger, hians, uictusque cibis; nec iam amplius irae 
crudescunt tantum uacuis ferit aera malis 
molliaque eiecta delambit uellera lingua. 
ille etiam Thebas spoliis et sanguine plenus 
isset et attonitis sese populoque ducique 
ostentasset ouans, ni tu, Tritonia uirgo, 
flagrantem multaque operis caligine plenum 
consilio dignata uirum sate gente superbi 
Oeneos, absentes cui dudum uincere Thebas 
adnuimus, iam pone modum nimiumque secundis 
parce deis huic una fides optanda labori. 
fortuna satis usus abi. restabat acerbis 
funeribus socioque gregi non sponte superstes 
Haemonides ille haec praeuiderat, omina doctus 
aeris et nulla deceptus ab alite Maeon, 
nec ueritus prohibere ducem, sed fata monentem 
priuauere fide. uita miserandus inerti 
damnatur; trepido Tydeus inmitia mandat 
quisquis es Aonidum, quem crastina munere nostro 
manibus exemptum mediis Aurora uidebit, 
haec iubeo perferre duci cinge aggere portas, 
tela noua, fragiles aeuo circum inspice muros,  
praecipue stipare uiros densasque memento 
multiplicare acies! fumantem hunc aspice late 
ense meo campum tales in bella uenimus. 
haec ait, et meritae pulchrum tibi, Pallas, honorem 
sanguinea de strage parat, praedamque iacentem 
comportat gaudens ingentiaque acta recenset. 
quercus erat tenerae iam longum oblita iuuentae 
aggere camporum medio, quam plurimus ambit 
frondibus incuruis et crudo robore cortex. 
huic leues galeas perfossaque uulnere crebro 
inserit arma ferens, huic truncos ictibus enses  
subligat et tractas membris spirantibus hastas. 
corpora tunc atque arma simul cumulata superstans 
incipit oranti nox et iuga longa resultant 
diua ferox, magni decus ingeniumque parentis, 
bellipotens, cui torua genis horrore decoro 
cassis, et asperso crudescit sanguine Gorgon, 
nec magis ardentes Mauors hastataque pugnae 
impulerit Bellona tubas, huic adnue sacro, 
seu Pandionio nostras inuisere caedes 
monte uenis, siue Aonia deuertis Itone 
laeta choris, seu tu Libyco Tritone repexas 
lota comas qua te biiugo temone frementem 
intemeratarum uolucer rapit axis equarum 
nunc tibi fracta uirum spolia informesque dicamus 
exuuias. at si patriis Porthaonis aruis 
inferar et reduci pateat mihi Martia Pleuron, 
aurea tunc mediis urbis tibi templa dicabo 
collibus, Ionias qua despectare procellas 
dulce sit, et flauo tollens ubi uertice pontum 
turbidus obiectas Achelous Echinadas exit. 
hic ego maiorum pugnas uultusque tremendos 
magnanimum effingam regum, figamque superbis 
arma tholis, quaeque ipse meo quaesita reuexi 
sanguine, quaeque dabis captis, Tritonia, Thebis. 
centum ibi uirgineis uotae Calydonides aris 
Actaeas tibi rite faces et ab arbore casta 
nectent purpureas niueo discrimine uittas, 
peruigilemque focis ignem longaeua sacerdos 
nutriet, arcanum numquam spretura pudorem. 
tu bellis, tu pace feres de more frequentes 
primitias operum, non indignante Diana. 
dixerat, et dulces iter instaurabat ad Argos.  
LIBER TERTIVS 
At non Aoniae moderator perfidus aulae 
nocte sub ancipiti, quamuis umentibus astris 
longus ad auroram superet labor, otia somni 
accipit; inuigilant animo scelerisque parati 
supplicium exercent curae; tum plurima uersat, 
pessimus in dubiis augur, timor. ei mihi clamat, 
unde morae? nam prona ratus facilemque tot armis 
Tydea, nec numero uirtutem animumque rependit 
num regio diuersa uiae? num missus ab Argis 
subsidio globus? an sceleris data fama per urbes 
finitimas? paucosne, pater Gradiue, manuue 
legimus indecores? at enim fortissimus illic 
et Chromis et Dorylas et nostris turribus aequi 
Thespiadae totos raperent mihi funditus Argos. 
nec tamen ille meis, reor, impenetrabilis armis 
aere gerens solidoque datos adamante lacertos 
uenerat; heu segnes, quorum labor haeret in uno, 
si conserta manus. uario sic turbidus aestu 
angitur ac sese culpat super omnia, qui non 
orantem in mediis legatum coetibus ense 
perculerit foedasque palam satiauerit iras. 
iam pudet incepti, iam paenitet. ac uelut ille 
fluctibus Ioniis Calabrae datus arbiter alno 
nec rudis undarum portus sed linquere amicos 
purior Olenii frustra gradus impulit astri, 
cum fragor hiberni subitus Iouis, omnia mundi 
claustra tonant multusque polos inclinat Orion, 
ipse quidem malit terras pugnatque reuerti, 
fert ingens a puppe Notus, tunc arte relicta 
ingemit et caecas sequitur iam nescius undas 
talis Agenoreus ductor caeloque morantem  
Luciferum et seros maerentibus increpat ortus. 
ecce sub occiduas uersae iam Noctis habenas 
astrorumque obitus, ubi primum maxima Tethys 
impulit Eoo cunctantem Hyperiona ponto, 
ima flagellatis, signum lugubre malorum, 
ponderibus trepidauit humus, motusque Cithaeron 
antiquas dedit ire niues; tunc uisa leuari 
culmina septenaeque iugo concurrere portae. 
et prope sunt causae gelido remeabat Eoo 
iratus fatis et tristis morte negata 
Haemonides; necdum ora patent, dubiusque notari 
signa dabat magnae longe manifesta ruinae 
planctuque et gemitu; lacrimas nam protinus omnes 
fuderat. haud aliter saltu deuertitur orbus 
pastor ab agrestum nocturna strage luporum, 
cuius erile pecus siluis inopinus abegit 
imber et hibernae uentosa cacumina lunae. 
luce patent caedes; domino perferre recentes 
ipse timet casus, haustaque informis harena 
questibus implet agros, stabulique silentia magni 
odit et amissos longo ciet ordine tauros. 
illum congestae portarum ad limina matres 
ut solum uidere nefas!, nulla agmina circum 
magnanimosque duces, nil ausae quaerere tollunt 
clamorem, qualis bello supremus apertis 
urbibus, aut pelago iam descendente carina. 
ut primum inuisi cupido data copia regis 
hanc tibi de tanto donat ferus agmine Tydeus 
infelicem animam, siue haec sententia diuum, 
seu fortuna fuit, seu, quod pudet ira fateri, 
uis inuicta uiri. uix credo et nuntius omnes 
procubuere, omnes. noctis uaga lumina testor 
et socium manes et te, mala protinus ales, 
qua redeo, non hanc lacrimis meruisse nec astu 
crudelem ueniam atque inhonorae munera lucis; 
sed mihi iussa deum placitoque ignara moueri 
Atropos atque olim non haec data ianua leti  
eripuere necem. iamque ut mihi prodiga uitae 
pectora et extremam nihil horrescentia mortem 
aspicias bellum infandum ominibusque negatam 
mouisti, funeste, aciem, dum pellere leges 
et consanguineo gliscis regnare superbus 
exule; te series orbarum excisa domorum 
planctibus adsiduis, te diro horrore uolantes 
quinquaginta animae circum noctesque diesque 
adsilient, neque enim ipse moror. iam mouerat iras 
rex ferus, et tristes ignescunt sanguine uultus. 
inde ultro Phlegyas et non cunctator iniqui 
Labdacus hos regni ferrum penes ire manuque 
proturbare parant. sed iam nudauerat ensem 
magnanimus uates, et nunc trucis ora tyranni, 
nunc ferrum aspectans numquam tibi sanguinis huius 
ius erit aut magno feries imperdita Tydeo 
pectora; uado equidem exultans ereptaque fata 
insequor et comites feror expectatus ad umbras. 
te superis fratrique et iam media orsa loquentis 
absciderat plenum capulo latus; ille dolori 
pugnat et ingentem nisu duplicatus in ictum 
corruit, extremisque animae singultibus errans 
alternus nunc ore uenit, nunc uulnere sanguis. 
excussae procerum mentes, turbataque mussant 
concilia; ast illum coniunx fidique parentes 
seruantem uultus et toruum in morte peracta, 
non longum reducem laetati, in tecta ferebant 
sed ducis infandi rabidae non hactenus irae 
stare queunt; uetat igne rapi, pacemque sepulcri 
impius ignaris nequiquam manibus arcet. 
tu tamen egregius fati mentisque nec umquam 
sic dignum est passure situm, qui comminus ausus  
uadere contemptum reges, quaque ampla ueniret 
libertas, sancire uiam quo carmine dignam, 
quo satis ore tuis famam uirtutibus addam, 
augur amate deis? non te caelestia frustra 
edocuit lauruque sua dignatus Apollo est, . . . 
et nemorum Dodona parens Cirrhaeaque uirgo 
audebit tacito populos suspendere Phoebo. 
nunc quoque Tartareo multum diuisus Auerno 
Elysias, i, carpe plagas, ubi manibus axis 
inuius Ogygiis nec sontis iniqua tyranni 
iussa ualent; durant habitus et membra cruentis 
inuiolata feris, nudoque sub axe iacentem 
et nemus et tristis uolucrum reuerentia seruat. 
at nuptae exanimes puerique aegrique parentes 
moenibus effusi per plana, per auia, passim 
quisque suas auidi ad lacrimas, miserabile, currunt, 
certamen, quos densa gradu comitantur euntes 
milia solandi studio, pars uisere flagrant 
unius acta uiri et tantos in nocte labores 
feruet iter gemitu et plangoribus arua reclamant. 
ut uero infames scopulos siluamque nefandam 
peruentum, ceu nulla prius lamenta nec atri 
manassent imbres, sic ore miserrimus uno 
exoritur fragor, aspectuque accensa cruento 
turba furit stat sanguineo discissus amictu 
Luctus atrox caesoque inuitat pectore matres.  
scrutantur galeas frigentum inuentaque monstrant 
corpora, prociduae super externosque suosque. 
hae pressant in tabe comas, hae lumina signant 
uulneraque alta rigant lacrimis, pars spicula dextra 
nequiquam parcente trahunt, pars molliter aptant 
bracchia trunca loco et ceruicibus ora reponunt.  
at uaga per dumos uacuique in puluere campi 
magna parens iuuenum, gemini nunc funeris, Ide 
squalentem sublata comam liuentiaque ora 
ungue premens nec iam infelix miserandaque, uerum 
terror inest lacrimis, per et arma et corpora passim 
canitiem impexam dira tellure uolutans 
quaerit inops natos omnique in corpore plangit. 
Thessalis haud aliter bello gauisa recenti, 
cui gentile nefas hominem renouare canendo, 
multifida attollens antiqua lumina cedro 
nocte subit campos uersatque in sanguine functum 
uulgus et explorat manes, cui plurima busto 
imperet ad superos animarum maesta queruntur 
concilia, et nigri pater indignatur Auerni. 
illi in secessu pariter sub rupe iacebant 
felices, quos una dies, manus abstulit una, 
peruia uulneribus media trabe pectora nexi. 
ut uidit lacrimisque oculi patuere profusis 
hosne ego complexus genetrix, haec oscula, nati, 
uestra tuor? sic uos extremo in fine ligauit 
ingenium crudele necis? quae uulnera tractem, 
quae prius ora premam? uosne illa potentia matris, 
uos uteri fortuna mei, qua tangere diuos 
rebar et Ogygias titulis anteire parentes? 
at quanto melius dextraque in sorte iugatae, 
quis steriles thalami nulloque ululata dolore 
respexit Lucina domum! mihi quippe malorum 
causa labor; sed nec bellorum in luce patenti  
conspicui fatis aeternaque gentibus ausi 
quaesistis miserae uulnus memorabile matri, 
sed mortem obscuram numerosaque funera passi, 
heu quantus furto cruor et sine laude iacetis! 
quin ego non dextras miseris complexibus ausim 
diuidere et tanti consortia rumpere leti 
ite diu fratres indiscretique supremis 
ignibus et caros urna confundite manes! 
nec minus interea digesta strage suorum 
hic Cthonium coniunx, hic mater Penthea clamat 
Astyoche, puerique rudes, tua, Phaedime, proles, 
amissum didicere patrem, Marpessaque pactum 
Phyllea, sanguineumque lauant Acamanta sorores. 
tunc ferro retegunt siluas collisque propinqui 
annosum truncant apicem, qui conscius actis 
noctis et inspexit gemitus; ibi grandior aeuo 
ante rogos, dum quisque suo nequit igne reuelli, 
concilium infaustum dictis mulcebat Aletes 
saepe quidem infelix uarioque exercita ludo 
fatorum gens nostra fuit, Sidonius ex quo 
hospes in Aonios iecit sata ferrea sulcos, 
unde noui fetus et formidata colonis 
arua suis. sed nec ueteris cum regia Cadmi 
fulmineum in cinerem monitis Iunonis iniquae 
consedit, neque funerea cum laude potitus 
infelix Athamas trepido de monte ueniret, 
semianimem heu laeto referens clamore Learchum, 
hic gemitus Thebis, nec tempore clarius illo 
Phoenissae sonuere domus, cum lassa furorem 
uicit et ad comitum lacrimas expauit Agaue. 
una dies similis fato specieque malorum  
aequa fuit, qua magniloquos luit impia flatus 
Tantalis, innumeris cum circumfusa ruinis 
corpora tot raperet terra, tot quaereret ignes. 
talis erat uulgi status, et sic urbe relicta 
primaeuique senesque et longo examine matres 
inuidiam planxere deis miseroque tumultu 
bina per ingentes stipabant funera portas. 
meque ipsum memini necdum apta doloribus aetas 
flesse tamen gemituque meos aequasse parentes 
illa tamen superi. nec quod tibi, Delia, castos 
prolapsum fontes specula temerare profana 
heu dominum insani nihil agnouere Molossi, 
deflerim magis, aut uerso quod sanguine fluxit 
in subitos regina lacus sic dura Sororum 
pensa dabant uisumque Ioui. nunc regis iniqui 
ob noxam inmeritos patriae tot culmina ciues 
exuimus, nec adhuc calcati foederis Argos 
fama subit, et iam bellorum extrema dolemus. 
quantus equis quantusque uiris in puluere crasso 
sudor! io quanti crudele rubebitis amnes! 
uiderit haec bello uiridis manus ast ego doner 
dum licet igne meo terraque insternar auita! 
haec senior, multumque nefas Eteoclis aceruat 
crudelem infandumque uocans poenasque daturum. 
unde ea libertas? iuxta illi finis et aetas 
tota retro, seraeque decus uelit addere morti. 
haec sator astrorum iamdudum e uertice mundi 
prospectans primoque imbutas sanguine gentes 
Gradiuum acciri propere iubet. ille furentes 
Bistonas et Geticas populatus caedibus urbes 
turbidus aetherias currus urguebat ad arces, 
fulmine cristatum galeae iubar armaque in auro 
tristia, terrificis monstrorum animata figuris, 
incutiens tonat axe polus clipeique cruenta  
lux rubet, et solem longe ferit aemulus orbis. 
hunc ubi Sarmaticos etiamnum efflare labores 
Iuppiter et tota perfusum pectora belli 
tempestate uidet talis mihi, nate, per Argos, 
talis abi, sic ense madens, hac nubilus ira. 
exturbent resides frenos et cuncta perosi 
te cupiant, tibi praecipites animasque manusque 
deuoueant; rape cunctantes et foedera turba, 
cui dedimus; tibi fas ipsos incendere bello 
caelicolas pacemque meam. iam semina pugnae 
ipse dedi remeat portans inmania Tydeus 
ausa, ducis scelus et, turpis primordia belli, 
insidias fraudesque, suis quas ultus in armis. 
adde fidem. uos, o superi, meus ordine sanguis, 
ne pugnare odiis, neu me temptare precando 
certetis; sic Fata mihi nigraeque Sororum 
iurauere colus manet haec ab origine mundi 
fixa dies bello, populique in proelia nati. 
quodni me ueterum poenas sancire malorum 
gentibus et diros sinitis punire nepotes 
arcem hanc aeternam mentisque sacraria nostrae 
testor et Elysios, etiam mihi numina, fontes 
ipse manu Thebas correptaque moenia fundo 
excutiam uersasque solo super Inacha tecta 
effundam turres aut stagna in caerula uerram 
imbre superiecto, licet ipsa in turbine rerum 
Iuno suos colles templumque amplexa laboret. 
dixit, et attoniti iussis; mortalia credas 
pectora, sic cuncti uocemque animosque tenebant 
non secus ac longa uentorum pace solutum  
aequor et imbelli recubant ubi litora somno, 
siluarumque comas et abacto flamine nubes 
mulcet iners aestas; tunc stagna lacusque sonori 
detumuere, tacent exusti solibus amnes. 
gaudet ouans iussis et adhuc temone calenti 
feruidus in laeuum torsit Gradiuus habenas. 
iamque iter extremum caelique abrupta tenebat, 
cum Venus ante ipsos nulla formidine gressum 
figit equos; cessere retro iam iamque rigentes 
suppliciter posuere iubas. tunc pectora summo 
adclinata iugo uultumque obliqua madentem 
incipit interea dominae uestigia iuxta 
spumantem proni mandunt adamanta iugales 
bella etiam in Thebas, socer o pulcherrime, bella 
ipse paras ferroque tuos abolere nepotes? 
nec genus Harmoniae nec te conubia caelo 
festa nec hae quicquam lacrimae, furibunde, morantur? 
criminis haec merces? hoc fama pudorque relictus, 
hoc mihi Lemniacae de te meruere catenae? 
perge libens; at non eadem Volcania nobis 
obsequia, et laesi seruit tamen ira mariti! 
illum ego perpetuis mihi desudare caminis 
si iubeam uigilesque operi transmittere noctes, 
gaudeat ornatusque nouos ipsique laboret 
arma tibi; tused scopulos et aena precando 
flectere corda paro; solum hoc tamen anxia, solum 
obtestor, quid me Tyrio sociare marito 
progeniem caram infaustisque dabas hymenaeis? 
dum fore praeclaros armis et uiuida rebus 
pectora uipereo Tyrios de sanguine inactas 
demissumque Iouis serie genus, a! mea quanto 
Sithonia mallem nupsisset uirgo sub Arcto 
trans Borean Thracasque tuos! indigna parumne 
pertulimus, diuae Veneris quod filia longum 
reptat et Illyricas deiectat uirus in herbas?  
nunc gentem inmeritam lacrimas non pertulit ultra 
Bellipotens; hastam laeua transumit et alto 
haud mora desiluit curru clipeoque receptam 
laedit in amplexu dictisque ita mulcet amicis 
o mihi bellorum requies et sacra uoluptas 
unaque pax animo; soli cui tanta potestas 
diuorumque hominumque meis occurrere telis 
impune et media quamuis in caede frementes 
hos adsistere equos, hunc ensem auellere dextrae 
nec mihi Sidonii genialia foedera Cadmi 
nec tua cara fides ne falsa incessere gaude! 
exciderunt prius in patrui deus infera mergar 
stagna et pallentes agar exarmatus ad umbras. 
sed nunc fatorum monitus mentemque supremi 
iussus obire patris neque enim Vulcania tali 
imperio manus apta legi, quo pectore contra 
ire Iouem dictasque parem contemnere leges, 
cui modo pro uires! terras caelumque fretumque 
attremere oranti tantosque ex ordine uidi  
delituisse deos? sed ne mihi corde supremos 
concipe, cara, metus quando haec mutare potestas 
nulla datur, cum iam Tyriis sub moenibus ambae 
bellabunt gentes, adero et socia arma iuuabo. 
tunc me sanguineo late deferuere campo 
res super Argolicas haud sic deiecta uidebis; 
hoc mihi ius, nec fata uetant. sic orsus aperto 
flagrantes inmisit equos. non ocius alti 
in terras cadit ira Iouis, si quando niualem 
Othryn et Arctoae gelidum caput institit Ossae 
armauitque in nube manum uolat ignea moles 
saeua dei mandata ferens, caelumque trisulca 
territat omne coma iamdudum aut ditibus agris 
signa dare aut ponto miseros inuoluere nautas.  
iamque remensus iter fesso Danaeia Tydeus 
arua gradu uiridisque legit deuexa Prosymnae 
terribilis uisu stant fulti puluere crines, 
squalidus ex umeris cadit alta in uulnera sudor, 
insomnesque oculos rubor excitat, oraque retro 
sorbet anhela sitis; mens altum spirat honorem 
conscia factorum. sic nota in pascua taurus 
bellator redit, aduerso cui colla suoque 
sanguine proscissisque natant palearibus armi; 
tunc quoque lassa tumet uirtus multumque superbit 
pectore despecto; uacua iacet hostis harena 
turpe gemens crudosque uetat sentire dolores. 
talis erat; medias etiam non destitit urbes, 
quidquid et Asopon ueteresque interiacet Argos, 
inflammare odiis, multumque et ubique retexens 
legatum sese Graia de gente petendis 
isse super regnis profugi Polynicis, at inde 
uim, noctem, scelus, arma, dolos, ea foedera passum 
regis Echionii, fratri sua iura negari. 
prona fides populis; deus omnia credere suadet 
Armipotens, geminatque acceptos Fama pauores. 
utque introgressus portas et forte uerendos 
concilio pater ipse duces cogebat Adrastus 
improuisus adest, iam illinc a postibus aulae 
uociferans arma, arma uiri, tuque optime Lernae 
ductor, magnanimum si quis tibi sanguis auorum, 
arma para! nusquam pietas, non gentibus aequum 
fas aut cura Iouis; melius legatus adissem 
Sauromatas rabidos seruatoremque cruentum 
Bebrycii nemoris. nec iussa incuso pigetue 
officii iuuat isse, iuuat, Thebasque nocentes 
explorasse manu; bello me, credite, bello,  
ceu turrem ualidam aut artam compagibus urbem, 
delecti insidiis instructique omnibus armis 
nocte doloque uiri nudum ignarumque locorum 
nequiquam clausere; iacent in sanguine mixti 
ante urbem uacuam. nunc o nunc tempus in hostes, 
dum trepidi exanguesque metu, dum funera portant, 
nunc, socer, haec dum non manus excidit; ipse ego fessus 
quinquaginta illis heroum inmanibus umbris 
uulneraque ista ferens putri insiccata cruore 
protinus ire peto! trepidi de sedibus astant 
Inachidae, cunctisque prior Cadmeius heros 
accurrit uultum deiectus et o ego diuis 
inuisus uitaeque nocens haec uulnera cerno 
integer? hosne mihi reditus, germane, parabas? 
in me haec tela dabas! pro uitae foeda cupido! 
infelix, facinus fratri tam grande negaui. 
et nunc uestra quidem maneant in pace quieta 
moenia, nec uobis tanti sim causa tumultus 
hospes adhuc. scio nec me adeo res dextra leuauit 
quam durum natis, thalamo quam triste reuelli, 
quam patria; non me ullius domus anxia culpet 
respectentue truces obliquo limine matres. 
ibo libens certusque mori, licet optima coniunx  
auditusque iterum reuocet socer; hunc ego Thebis, 
hunc, germane, tibi iugulum et tibi, maxime Tydeu, 
debeo. sic uariis pertemptat pectora dictis 
obliquatque preces. commotae questibus irae 
et mixtus lacrimis caluit dolor; omnibus ultro 
non iuuenum modo, sed gelidis et inertibus aeuo 
pectoribus mens una subit, uiduare penates, 
finitimas adhibere manus, iamque ire. sed altus 
consiliis pater imperiique haud flectere molem 
inscius ista quidem superis curaeque medenda 
linquite, quaeso, meae nec te germanus inulto 
sceptra geret, neque nos auidi promittere bellum. 
at nunc egregium tantoque in sanguine ouantem 
excipite Oeniden, animosaque pectora laxet 
sera quies nobis dolor haud rationis egebit. 
turbati extemplo comites et pallida coniunx 
Tydea circum omnes fessum bellique uiaeque 
stipantur. laetus mediis in sedibus aulae 
constitit, ingentique exceptus terga columna, 
uulnera dum lymphis Epidaurius eluit Idmon 
nunc uelox ferro, nunc ille tepentibus herbis 
mitior, ipse alta seductus mente renarrat 
principia irarum, quaeque orsus uterque uicissim, 
quis locus insidiis, tacito quae tempora bello, 
qui contra quantique duces, ubi maximus illi 
sudor, et indicio seruatum Maeona tristi 
exponit. cui fida manus proceresque socerque 
astupet oranti, Tyriusque incenditur exul.  
soluerat Hesperii deuexo margine ponti 
flagrantes Sol pronus equos rutilamque lauabat 
Oceani sub fonte comam, cui turba profundi 
Nereos et rapidis accurrunt passibus Horae, 
frenaque et auratae textum sublime coronae 
deripiunt, laxant calidis umentia loris 
pectora; pars meritos uertunt ad molle iugales 
gramen et erecto currum temone supinant. 
Nox subiit curasque hominum motusque ferarum 
composuit nigroque polos inuoluit amictu, 
illa quidem cunctis, sed non tibi mitis, Adraste, 
Labdacioque duci nam Tydea largus habebat 
perfusum magna uirtutis imagine somnus. 
et iam noctiuagas inter deus armifer umbras 
desuper Arcadiae fines Nemeaeaque rura 
Taenariumque cacumen Apollineasque Therapnas 
armorum tonitru ferit et trepidantia corda 
implet amore sui. comunt Furor Iraque cristas, 
frena ministrat equis Pauor armiger. at uigil omni 
Fama sono uanos rerum succincta tumultus 
anteuolat currum flatuque impulsa gementum 
alipedum trepidas denso cum murmure plumas 
excutit urguet enim stimulis auriga cruentis 
facta, infecta loqui, curruque infestus ab alto 
terga comasque deae Scythica pater increpat hasta. 
qualis ubi Aeolio dimissos carcere Ventos 
dux prae se Neptunus agit magnoque uolentes 
incitat Aegaeo; tristis comitatus eunti 
circum lora fremunt Nimbique Hiemesque profundae 
Nubilaque et uulso terrarum sordida fundo 
Tempestas dubiae motis radicibus obstant 
Cyclades, ipsa tua Mycono Gyaroque reuelli,  
Dele, times magnique fidem testaris alumni. 
septima iam nitidum terris Aurora deisque 
purpureo uehit ore diem, Perseius heros 
cum primum arcana senior sese extulit aula, 
multa super bello generisque tumentibus amens 
incertusque animi, daret armis iura nouosque 
gentibus incuteret stimulos, an frena teneret 
irarum et motos capulis adstringeret enses. 
hinc pacis tranquilla mouent, atque inde pudori 
foeda quies, flectique noua dulcedine pugnae 
difficiles populi; dubio sententia tandem 
sera placet, uatum mentes ac prouida ueri 
sacra mouere deum. sollers tibi cura futuri, 
Amphiarae, datur, iuxtaque Amythaone cretus 
iam senior sed mente uiret Phoeboque Melampus 
adsociat passus dubium cui pronus Apollo 
oraque Cirrhaea satiarit largius unda. 
principio fibris pecudumque in sanguine diuos 
explorant; iam tum pauidis maculosa bidentum 
corda negant diraque nefas minitantia uena. 
ire tamen uacuoque sedet petere omina caelo. 
mons erat audaci seductus in aethera dorso 
nomine Lernaei memorant Aphesanta coloni 
gentibus Argolicis olim sacer; inde ferebant 
nubila suspenso celerem temerasse uolatu 
Persea, cum raptos pueri perterrita mater 
prospexit de rupe gradus ac paene secuta est. 
hoc gemini uates sanctam canentis oliuae 
fronde comam et niueis ornati tempora uittis 
euadunt pariter, madidos ubi lucidus agros  
ortus et algentes laxauit sole pruinas. 
ac prior Oeclides solitum prece numen amicat 
Iuppiter omnipotens nam te pernicibus alis 
addere consilium uolucresque implere futuri 
ominaque et causas caelo deferre latentes 
accipimus, non Cirrha deum promiserit antro 
certius, aut frondes lucis quas fama Molossis 
Chaonias sonuisse tibi, licet aridus Hammon 
inuideat Lyciaeque parent contendere sortes 
Niliacumque pecus patrioque aequalis honori 
Branchus et undosae qui rusticus accola Pisae 
Pana Lycaonia nocturnum exaudit in umbra 
ditior ille animi, cui tu, Dictaee, secundas 
impuleris manifestus aues. mirum unde, sed olim 
hic honor alitibus, superae seu conditor aulae 
sic dedit effusum chaos in noua semina texens, 
seu quia mutatae nostraque ab origine uersis  
corporibus subiere notos, seu purior axis 
amotumque nefas et rarum insistere terris 
uera docent tibi, summe sator terraeque deumque, 
scire licet nos Argolicae primordia pugnae 
uenturumque sinas caelo praenosse laborem. 
si datur et duris sedet haec sententia Parcis 
soluere Echionias Lernaea cuspide portas, 
signa feras laeuusque tones; tunc omnis in astris 
consonet arcana uolucris bona murmura lingua. 
si prohibes, hic necte moras dextrisque profundum 
alitibus praetexe diem. sic fatus et alto 
membra locat scopulo; tunc plura ignotaque iungit 
numina et inmensi fruitur caligine mundi.  
postquam rite diu partiti sidera, cunctas 
perlegere animis oculisque sequacibus auras, 
tunc Amythaonius longo post tempore uates 
nonne sub excelso spirantis limite caeli, 
Amphiarae, uides, cursus ut nulla serenos 
ales agat liquidoque polum complexa meatu 
pendeat aut fugiens placabile clanxerit omen? 
non comes obscurus tripodum, non fulminis ardens 
uector adest, flauaeque sonans auis unca Mineruae 
non uenit auguriis melior; quin uultur et altis 
desuper accipitres exultauere rapinis. 
monstra uolant dirae stridunt in nube uolucres, 
nocturnaeque gemunt striges et feralia bubo 
damna canens. quae prima deum portenta sequamur? 
hisne dari, Thymbraee, polum? simul ora recuruo 
ungue secant rabidae planctumque imitantibus alis 
exagitant zephyros et plumea pectora caedunt. 
ille sub haec equidem uarii, pater, omina Phoebi 
saepe tuli iam tum, prima cum pube uirentem 
semideos inter pinus me Thessala reges 
duceret, hic casus terraeque marisque canentem 
obstipuere duces, nec me uentura locuto 
saepius in dubiis auditus Iasoni Mopsus. 
sed similes non ante metus aut astra notaui 
prodigiosa magis; quamquam maiora parantur. 
huc aduerte animum clara regione profundi 
aetheros innumeri statuerunt agmina cycni. 
siue hos Strymonia Boreas eiecit ab Arcto, 
seu fecunda refert placidi clementia Nili.  
fixerunt cursus has rere in imagine Thebas 
nam sese inmoti gyro atque in pace silentes 
ceu muris ualloque tenent. sed fortior ecce 
aduentat per inane cohors; septem ordine fuluo 
armigeras summi Iouis exultante caterua 
intuor Inachii sint hi tibi, concipe, reges. 
inuasere globum niuei gregis uncaque pandunt 
caedibus ora nouis et strictis unguibus instant. 
cernis inexperto rorantes sanguine uentos, 
et plumis stillare diem? quae saeua repente 
uictores agitat leto Iouis ira sinistri? 
hic excelsa petens subita face solus inarsit 
summisitque animos, illum uestigia adortum 
maiorum uolucrum tenerae deponitis alae. 
hic hosti implicitus pariter ruit, hunc fuga retro 
uoluit agens sociae linquentem fata cateruae. 
hic nimbo glomeratus obit, hic praepete uiua 
pascitur inmoriens; spargit caua nubila sanguis. 
quid furtim inlacrimas? illum, uenerande Melampu, 
qui cadit, agnosco. trepidos sic mole futuri 
cunctaque iam rerum certa sub imagine passos 
terror habet uates; piget inrupisse uolantum 
concilia et caelo mentem insertasse uetanti, 
auditique odere deos. unde iste per orbem 
primus uenturi miseris animantibus aeger 
creuit amor? diuumne feras hoc munus, an ipsi, 
gens auida et parto non umquam stare quieti, 
eruimus quae prima dies, ubi terminus aeui, 
quid bonus ille deum genitor, quid ferrea Clotho 
cogitet? hinc fibrae et uolucrum per nubila sermo 
astrorumque uices numerataque semita lunae  
Thessalicumque nefas. at non prior aureus ille 
sanguis auum scopulisque satae uel robore gentes 
mentibus his usae; siluas amor unus humumque 
edomuisse manu; quid crastina uolueret aetas 
scire nefas homini. nos, prauum et flebile uulgus, 
scrutati penitus superos hinc pallor et irae, 
hinc scelus insidiaeque et nulla modestia uoti. 
ergo manu uittas damnataque uertice serta 
deripit abiectaque inhonorus fronde sacerdos 
inuiso de monte redit; iam bella tubaeque 
comminus, absentesque fremunt sub pectore Thebae. 
ille nec aspectum uulgi, nec fida tyranni 
conloquia aut coetus procerum perferre, sed atra 
sede tegi, et superum clausus negat acta fateri 
te pudor et curae retinent per rura, Melampu 
bissenos premit ora dies populumque ducesque 
extrahit incertis. et iam suprema Tonantis 
iussa fremunt agrosque uiris annosaque uastant 
oppida; bellipotens prae se deus agmina passim 
mille rapit; liquere domos dilectaque laeti 
conubia et primo plorantes limine natos 
tantus in attonitos cecidit deus. arma paternis 
postibus et fixos superum ad penetralia currus 
uellere amor; tunc fessa putri robigine pila 
haerentesque situ gladios in saeua recurant 
uulnera et attrito cogunt iuuenescere saxo. 
hi teretes galeas magnorumque aerea suta 
thoracum et tunicas Chalybum squalore crepantes 
pectoribus temptare, alii Gortynia lentant 
cornua; iam falces auidis et aratra caminis 
rastraque et incurui saeuum rubuere ligones. 
caedere nec ualidas sanctis e stirpibus hastas, 
nec pudor emerito clipeum uestisse iuuenco. 
inrupere Argos maestique ad limina regis 
bella animis, bella ore fremunt; it clamor ad auras,  
quantus Tyrrheni gemitus salis, aut ubi temptat 
Enceladus mutare latus; super igneus antris 
mons tonat exundant apices, fluctusque Pelorus 
contrahit, et sperat tellus abrupta reuerti. 
atque hic ingenti Capaneus Mauortis amore 
excitus et longam pridem indignantia pacem 
corda tumens huic ampla quidem de sanguine prisco 
nobilitas; sed enim ipse manu praegressus auorum 
facta, diu tuto superum contemptor et aequi 
impatiens largusque animae, modo suaserit ira, 
unus ut e siluis Pholoes habitator opacae 
inter et Aetnaeos aequus consurgere fratres, 
ante fores, ubi turba ducum uulgique frementis, 
Amphiarae, tuas quae tanta ignauia clamat, 
Inachidae uosque o socio de sanguine Achiui? 
unius heu pudeat! plebeia ad limina ciuis 
tot ferro accinctae gentes animisque paratae 
pendemus? non si ipse cauo sub uertice Cirrhae 
quisquis is est, timidis famaeque ita uisus Apollo 
mugiat insano penitus seclusus in antro, 
expectare queam dum pallida uirgo tremendas 
nuntiet ambages. uirtus mihi numen et ensis 
quem teneo! iamque hic timida cum fraude sacerdos 
exeat, aut hodie, uolucrum quae tanta potestas, 
experiar. laetum fremit adsensuque furentem 
implet Achaea manus. tandem prorumpere adactus 
Oeclides alio curarum agitante tumultu 
non equidem effreno iuuenis clamore profani 
dictorumque metu, licet hic insana minetur, 
elicior tenebris; alio mihi debita fato 
summa dies, uetitumque dari mortalibus armis. 
sed me uester amor nimiusque arcana profari 
Phoebus agit; uobis uentura atque omne quod ultra est 
pandere maestus eo; nam te, uesane, moneri 
ante nefas, unique tacet tibi noster Apollo.  
quo, miseri, fatis superisque obstantibus arma, 
quo rapitis? quae uos Furiarum uerbera caecos 
exagitant? adeone animarum taedet? et Argos 
exosi? nil dulce domi? nulla omina curae? 
quid me Persei secreta ad culmina montis 
ire gradu trepido superumque inrumpere coetus 
egistis? potui pariter nescire quis armis 
casus, ubi atra dies, quae fati exordia cunctis, 
quae mihi. consulti testor penetralia mundi 
et uolucrum adfatus et te, Thymbraee, uocanti 
non alias tam saeue mihi, quae signa futuri 
pertulerim uidi ingentis portenta ruinae, 
uidi hominum diuumque metus hilaremque Megaeram 
et Lachesin putri uacuantem saecula penso. 
proicite arma manu deus ecce furentibus obstat, 
ecce deus! miseri, quid pulchrum sanguine uicto 
Aoniam et diri saturare noualia Cadmi? 
sed quid uana cano, quid fixos arceo casus? 
ibimus. hic presso gemuit semel ore sacerdos. 
illum iterum Capaneus tuus o furor auguret uni 
ista tibi, ut serues uacuos inglorius annos 
et tua non umquam Tyrrhenus tempora circum 
clangor eat. quid uota uirum meliora moraris? 
scilicet ut uanis auibus natoque domoque 
et thalamis potiare iacens, sileamus inulti 
Tydeos egregii perfossum pectus et arma 
foederis abrupti? quodsi bella effera Graios 
ferre uetas, i Sidonios legatus ad hostes 
haec pacem tibi serta dabunt. tua prorsus inani  
uerba polo causas abstrusa atque omina rerum 
eliciunt? miseret superum, si carmina curae 
humanaeque preces. quid inertia pectora terres?  
primus in orbe deos fecit timor! et tibi tuto 
nunc eat iste furor; sed prima ad classica cum iam 
hostilem Ismenon galeis Dircenque bibemus, 
ne mihi tunc, moneo, lituos atque arma uolenti 
obuius ire pares uenisque aut alite uisa 
bellorum proferre diem procul haec tibi mollis 
infula terrificique aberit dementia Phoebi 
illic augur ego et mecum quicumque parati 
insanire manu. rursus fragor intonat ingens 
hortantum et uasto subter uolat astra tumultu. 
ut rapidus torrens, animos cui uerna ministrant 
flamina et exuti concreto frigore montes, 
cum uagus in campos frustra prohibentibus exit 
obicibus, resonant permixto turbine tecta, 
arua, armenta, uiri, donec stetit improbus alto 
colle minor magnoque inuenit in aggere ripas 
haec alterna ducum nox interfusa diremit. 
at gemitus Argia uiri non amplius aequo 
corde ferens sociumque animo miserata dolorem, 
sicut erat, laceris pridem turpata capillis, 
et fletu signata genas, ad celsa uerendi 
ibat tecta patris paruumque sub ubere caro 
Thessandrum portabat auo iam nocte suprema 
ante nouos ortus, ubi sola superstite Plaustro 
Arctos ad Oceanum fugientibus inuidet astris 
utque fores iniit magnoque adfusa parenti est 
cur tua cum lacrimis maesto sine coniuge supplex 
limina nocte petam, cessem licet ipsa profari, 
scis genitor. sed iura deum genialia testor 
teque, pater, non ille iubet sed peruigil angor.  
ex quo primus Hymen mouitque infausta sinistram 
Iuno facem, semper lacrimis gemituque propinquo 
exturbata quies. non si mihi tigridis horror 
aequoreaeque super rigeant praecordia cautes, 
ferre queam; tu solus opem, tu summa medendi 
iura tenes; da bella, pater, generique iacentis 
aspice res humiles, atque hanc, pater, aspice prolem 
exulis; huic olim generis pudor. o ubi prima 
hospitia et iunctae testato numine dextrae? 
hic certe est quem fata dabant, quem dixit Apollo; 
non egomet tacitos Veneris furata calores 
culpatamue facem tua iussa uerenda tuosque 
dilexi monitus. nunc qua feritate dolentis 
despiciam questus? nescis, pater optime, nescis 
quantus amor castae misero nupsisse marito. 
et nunc maesta quidem graue et inlaetabile munus, 
ut timeam doleamque, rego; sed cum oscula rumpet 
maesta dies, cum rauca dabunt abeuntibus armis 
signa tubae saeuoque genas fulgebitis auro, 
ei mihi, care parens, iterum fortasse rogabo! 
illius umenti carpens pater oscula uultu 
non equidem has umquam culparim, nata, querelas; 
pone metus, laudanda rogas nec digna negari. 
sed mihi multa dei nec tu sperare quod urgues 
desine, multa metus regnique uolubile pondus 
subiciunt animo. ueniet qui debitus istis, 
nata, modus neque te incassum fleuisse quereris.  
tu solare uirum, neu sint dispendia iustae 
dura morae magnos cunctamur, nata, paratus. 
proficitur bello. dicentem talia nascens 
lux mouet ingentesque iubent adsurgere curae.  
LIBER QVARTVS 
Tertius horrentem zephyris laxauerat annum 
Phoebus et angusto cogebat limite uernum 
longius ire diem, cum fracta impulsaque fatis 
consilia et tandem miseri data copia belli. 
prima manu rutilam de uertice Larisaeo 
ostendit Bellona facem dextraque trabalem 
hastam intorsit agens, liquido quae stridula caelo 
fugit et Aoniae celso stetit aggere Dirces. 
mox et castra subit ferroque auroque coruscis 
mixta uiris turmale fremit; dat euntibus enses, 
plaudit equos, uocat ad portas; hortamina fortes 
praeueniunt, timidisque etiam breuis addita uirtus. 
dicta dies aderat. cadit ingens rite Tonanti 
Gradiuoque pecus, nullisque secundus in extis 
pallet et armatis simulat sperare sacerdos. 
iamque suos circum pueri nuptaeque patresque 
funduntur mixti summisque a postibus obstant. 
nec modus est lacrimis rorant clipeique iubaeque 
triste salutantum, et cunctis dependet ab armis 
suspiranda domus; galeis iuuat oscula clausis 
inserere amplexuque truces deducere conos. 
illi, quis ferrum modo, quis mors ipsa placebat, 
dant gemitus fractaeque labant singultibus irae. 
sic ubi forte uiris longum super aequor ituris, 
cum iam ad uela noti et scisso redit ancora fundo, 
haeret amica manus certant innectere collo 
bracchia, manantesque oculos hinc oscula turbant, 
hinc magni caligo maris, tandemque relicti  
stant in rupe tamen; fugientia carbasa uisu 
dulce sequi, patriosque dolent crebrescere uentos. 
stant tamen et nota puppim de rupe salutant. 
nunc mihi, Fama prior mundique arcana Vetustas, 
cui meminisse ducum uitasque extendere curae, 
pande uiros, tuque, o nemoris regina sonori, 
Calliope, quas ille manus, quae mouerit arma 
Gradiuus, quantas populis solauerit urbes, 
sublata molire lyra neque enim altior ulli 
mens hausto de fonte uenit. rex tristis et aeger 
pondere curarum propiorque abeuntibus annis 
inter adhortantes uix sponte incedit Adrastus, 
contentus ferro cingi latus; arma manipli 
pone ferunt, uolucres portis auriga sub ipsis 
comit equos, et iam inde iugo luctatur Arion. 
huic armat Larisa uiros, huic celsa Prosymna, 
aptior armentis Midea pecorosaque Phlius, 
quaeque pauet longa spumantem ualle Charadron 
Neris, et ingenti turritae mole Cleonae 
et Lacedaemonium Thyrea lectura cruorem. 
iunguntur memores transmissi ab origine regis, 
qui Drepani scopulos et oliuiferae Sicyonis 
culta serunt, quos pigra uado Langia tacenti 
lambit et anfractu riparum incuruus Elisson. 
saeuus honos fluuio Stygias lustrare seueris 
Eumenidas perhibetur aquis; huc mergere suetae 
ora et anhelantes poto Phlegethonte cerastas, 
seu Thracum uertere domos, seu tecta Mycenes  
impia Cadmeumue larem; fugit ipse natantes 
amnis, et innumeris liuescunt stagna uenenis. 
it comes Inoas Ephyre solata querelas 
Cenchreaeque manus, uatum qua conscius amnis 
Gorgoneo percussus equo, quaque obiacet alto 
Isthmos et a terris maria inclinata repellit. 
haec manus Adrastum numero ter mille secuti 
exultant; pars gaesa manu, pars robora flammis 
indurata diu non unus namque maniplis 
mos neque sanguis habent, teretes pars uertere fundas 
adsueti uacuoque diem praecingere gyro. 
ipse annis sceptrisque subit uenerabilis aeque 
ut possessa diu taurus meat arduus inter 
pascua iam laxa ceruice et inanibus armis, 
dux tamen haud illum bello attemptare iuuencis 
sunt animi; nam trunca uident de uulnere multo 
cornua et ingentes plagarum in pectore nodos. 
proxima longaeuo profert Dircaeus Adrasto 
signa gener, cui bella fauent, cui commodat iras 
cuncta cohors huic et patria de sede uolentes 
aduenere uiri, seu quos mouet exul et haesit 
tristibus aucta fides, seu quis mutare potentes 
praecipuum, multi, melior quos causa querenti 
conciliat; dederat nec non socer ipse regendas 
Aegion Arenenque, et quas Theseia Troezen 
addit opes, ne rara mouens inglorius iret 
agmina, neu raptos patriae sentiret honores. 
idem habitus, eadem arma uiro, quae debitus hospes  
hiberna sub nocte tulit Teumesius implet 
terga leo et gemino lucent hastilia ferro, 
aspera uulnifico subter latus ense riget Sphinx. 
iam regnum matrisque sinus fidasque sorores 
spe uotisque tenet, tamen et de turre suprema 
attonitam totoque extantem corpore longe 
respicit Argian; haec mentem oculosque reducit 
coniugis et dulces auertit pectore Thebas. 
ecce inter medios patriae ciet agmina gentis 
fulmineus Tydeus, iam laetus et integer artus, 
ut primae strepuere tubae ceu lubricus alta 
anguis humo uerni blanda ad spiramina solis 
erigitur liber senio et squalentibus annis 
exutus laetisque minax interuiret herbis 
a miser, agrestum si quis per gramina hianti 
obuius et primo fraudauerit ora ueneno. 
huic quoque praesentes Aetolis urbibus adfert 
belli fama uiros sensit scopulosa Pylene 
fletaque cognatis auibus Meleagria Pleuron 
et praeceps Calydon et quae Ioue prouocat Iden 
Olenos Ioniis et fluctibus hospita portu 
Chalcis et Herculea turpatus gymnade uultus 
amnis; adhuc imis uix truncam attollere frontem 
ausus aquis glaucoque caput summersus in antro 
maeret, anhelantes aegrescunt puluere ripae. 
omnibus aeratae propugnant pectora crates, 
pilaque saeua manu; patrius stat casside Mauors.  
undique magnanimum pubes delecta coronant 
Oeniden, hilarem bello notisque decorum  
uulneribus; non ille minis Polynicis et ira 
inferior, dubiumque adeo cui bella gerantur. 
maior at inde nouis it Doricus ordo sub armis, 
qui ripas, Lyrcee, tuas, tua litora multo 
uomere suspendunt, fluuiorum ductor Achiuum, 
Inache Persea neque enim uiolentior exit 
amnis humo, cum Taurum aut Pliadas hausit aquosas 
spumeus et genero tumuit Ioue, quos celer ambit 
Asterion Dryopumque trahens Erasinus aristas, 
et qui rura domant Epidauria dexter Iaccho 
collis at Hennaeae Cereri negat; auia Dyme 
mittit opem densasque Pylos Neleia turmas; 
nondum nota pylos iuuenisque aetate secunda 
Nestor, et ire tamen peritura in castra negauit. 
hos agitat pulchraeque docet uirtutis amorem 
arduus Hippomedon; capiti tremit aerea cassis 
ter niueum scandente iuba, latus omne sub armis 
ferrea suta terunt, umeros ac pectora late  
flammeus orbis habet, perfectaque uiuit in auro 
nox Danai sontes Furiarum lampade nigra 
quinquaginta ardent thalami; pater ipse cruentis 
in foribus laudatque nefas atque inspicit enses. 
illum Palladia sonipes Nemeaeus ab arce 
deuehit arma pauens umbraque inmane uolanti 
implet agros longoque attollit puluere campum. 
non aliter siluas umeris et utroque refringens 
pectore montano duplex Hylaeus ab antro 
praecipitat pauet Ossa uias, pecudesque feraeque 
procubuere metu; non ipsis fratribus horror 
afuit, ingenti donec Peneia saltu 
stagna subit magnumque obiectus detinet amnem. 
quis numerum ferri gentesque et robora dictu 
aequarit mortale sonans? suus excit in arma 
antiquam Tiryntha deus; non fortibus illa 
infecunda uiris famaue inmanis alumni 
degenerat, sed lapsa situ fortuna, neque addunt 
robur opes; rarus uacuis habitator in aruis 
monstrat Cyclopum ductas sudoribus arces. 
dat tamen haec iuuenum tercentum pectora, uulgus 
innumerum bello, quibus haud ammenta nec enses 
triste micant flauae capiti tergoque leonum 
exuuiae, gentilis honos; et pineus armat 
stipes, inexhaustis artantur tela pharetris. 
Herculeum paeana canunt uastataque monstris 
omnia; frondosa longum deus audit ab Oeta. 
dat Nemea comites, et quas in proelia uires 
sacra Cleonaei cogunt uineta Molorchi. 
gloria nota casae, foribus simulata salignis 
hospitis arma dei, paruoque ostenditur aruo,  
robur ubi et laxos qua reclinauerit arcus 
ilice, qua cubiti sedeant uestigia terra. 
at pedes et toto despectans uertice bellum 
quattuor indomitis Capaneus erepta iuuencis 
terga superque rigens iniectu molis aenae 
uersat onus; squalet triplici ramosa corona 
Hydra recens obitu pars anguibus aspera uiuis 
argento caelata micat, pars arte reperta 
conditur et fuluo moriens nigrescit in auro; 
circum amnis torpens et ferro caerula Lerna. 
at laterum tractus spatiosaque pectora seruat 
nexilis innumero Chalybum subtemine thorax, 
horrendum, non matris, opus; galeaeque corusca 
prominet arce Gigans; atque uni missilis illi 
cuspide praefixa stat frondibus orba cupressus. 
huic parere dati, quos fertilis Amphigenia 
planaque Messene montosaque nutrit Ithome, 
quos Thryon et summis ingestum montibus Aepy, 
quos Helos et Pteleon, Getico quos flebile uati 
Dorion; hic fretus doctas anteire canendo 
Aonidas mutos Thamyris damnatus in annos 
ore simul citharaque quis obuia numina temnat? 
conticuit praeceps, qui non certamina Phoebi 
nosset et inlustres Satyro pendente Celaenas. 
iamque et fatidici mens expugnata fatiscit  
auguris; ille quidem casus et dira uidebat 
signa, sed ipsa manu cunctanti iniecerat arma 
Atropos obrueratque deum, nec coniugis absunt 
insidiae, uetitoque domus iam fulgurat auro. 
hoc aurum uati fata exitiale monebant 
Argolico; scit et ipsa nefas!, sed perfida coniunx 
dona uiro mutare uelit, spoliisque potentis 
inminet Argiae raptoque excellere cultu. 
illa libens nam regum animos et pondera belli 
hac nutare uidet, pariter si prouidus heros 
militet ipsa sacros gremio Polynicis amati 
exuerat cultus haud maesta atque insuper addit 
non haec apta mihi nitidis ornatibus inquit 
tempora, nec miserae placeant insignia formae 
te sine sat dubium coetu solante timorem 
fallere et incultos aris aduerrere crines. 
scilicet infandum!, cum tu claudare minanti 
casside ferratusque sones, ego diuitis aurum 
Harmoniae dotale geram? dabit aptius isto 
fors decus, Argolicasque habitu praestabo maritas, 
cum regis coniunx, cum te mihi sospite templa 
uotiuis implenda choris; nunc induat illa 
quae petit et bellante potest gaudere marito. 
sic Eriphylaeos aurum fatale penates 
inrupit scelerumque ingentia semina mouit, 
et graue Tisiphone risit gauisa futuris. 
Taenariis hic celsus equis, quam dispare coetu 
Cyllarus ignaro generarat Castore prolem, 
quassat humum; uatem cultu Parnasia monstrant 
uellera frondenti crinitur cassis oliua,  
albaque puniceas interplicat infula cristas. 
arma simul pressasque iugo moderatur habenas. 
hinc atque inde morae iaculis, et ferrea curru 
silua tremit; procul ipse graui metuendus in hasta 
eminet et clipeo uictum Pythona coruscat. 
huius Apollineae currum comitantur Amyclae, 
quos Pylos et dubiis Malea uitata carinis 
plaudentique habiles Caryae resonare Dianae, 
quos Pharis uolucrumque parens Cythereia Messe, 
Taygetique phalanx et oloriferi Eurotae 
dura manus. deus ipse uiros in puluere crudo 
Arcas alit nudaeque modos uirtutis et iras 
ingenerat; uigor inde animis et mortis honorae 
dulce sacrum. gaudent natorum fata parentes 
hortanturque mori, deflent iamque omnis ephebum 
turba, coronato contenta est funere mater. 
frena tenent duplexque inserto missile nodo, 
exerti ingentes umeros, chlamys horrida pendet, 
et cono Ledaeus apex. non hi tibi solum, 
Amphiarae, merent auget resupina maniplos 
Elis, depressae populus subit incola Pisae, 
qui te, flaue, natant, terris Alphee Sicanis 
aduena tam longo non umquam infecte profundo. 
curribus innumeris late putria arua lacessunt 
et bellis armenta domant ea gloria genti 
infando de more et fractis durat ab usque 
axibus Oenomai; strident spumantia morsu 
uincula, et effossas niueus rigat imber harenas. 
tu quoque Parrhasias ignara matre cateruas  
a rudis annorum, tantum noua gloria suadet!, 
Parthenopaee, rapis; saltus tunc forte remotos 
torua parens neque enim haec iuueni foret ire potestas 
pacabat cornu gelidique auersa Lycaei. 
pulchrior haud ulli triste ad discrimen ituro 
uultus et egregiae tanta indulgentia formae; 
nec desunt animi, ueniat modo fortior aetas. 
quas non ille duces nemorum fluuiisque dicata 
numina, quas magno non abstulit igne Napaeas? 
ipsam, Maenalia puerum cum uidit in umbra, 
Dianam, tenero signantem gramina passu, 
ignouisse ferunt comiti, Dictaeaque tela 
ipsam et Amyclaeas umeris aptasse pharetras. 
prosilit audaci Martis percussus amore, 
arma, tubas audire calens et puluere belli 
flauentem sordere comam captoque referri 
hostis equo taedet nemorum, titulumque nocentem 
sanguinis humani pudor est nescire sagittas. 
igneus ante omnes auro micat, igneus ostro, 
undantemque sinum nodis inrugat Hiberis, 
imbelli parma pictus Calydonia matris 
proelia; trux laeua sonat arcus, et aspera plumis 
terga Cydonea gorytos harundine pulsat 
electro pallens et iaspide clarus Eoa. 
cornipedem trepidos suetum praeuertere ceruos, 
uelatum geminae deiectu lyncis et arma 
mirantem grauioris heri, sublimis agebat, 
dulce rubens uiridique genas spectabilis aeuo. 
Arcades huic ueteres astris lunaque priores 
agmina fida datis, nemorum quos stirpe rigenti 
fama satos, cum prima pedum uestigia tellus  
admirata tulit; nondum arua domusque nec urbes, 
conubiisue modus; quercus laurique ferebant 
cruda puerperia, ac populos umbrosa creauit 
fraxinus, et feta uiridis puer excidit orno. 
hi lucis stupuisse uices noctisque feruntur 
nubila et occiduum longe Titana secuti 
desperasse diem. rarescunt alta colonis 
Maenala, Parthenium fugitur nemus, agmina bello 
Rhipeque et Stratie uentosaque donat Enispe. 
non Tegea, non ipsa deo uacat alite felix 
Cyllene templumque Aleae nemorale Mineruae 
et rapidus Clitor et qui tibi, Pythie, Ladon 
paene socer candensque iugis Lampia niuosis 
et Pheneos nigro Styga mittere credita Diti. 
uenit et Idaeis ululatibus aemulus Azan  
Parrhasiique duces, et quae risistis, Amores, 
grata pharetrato Nonacria rura Tonanti, 
diues et Orchomenos pecorum et Cynosura ferarum 
Aepytios idem ardor agros Psophidaque celsam 
uastat et Herculeo uulgatos robore montes, 
monstriferumque Erymanthon et aerisonum Stymphalon. 
Arcades hi, gens una uiris, sed dissona cultu 
scinditur hi Paphias myrtos a stirpe recuruant 
et pastorali meditantur proelia trunco, 
his arcus, his tela sudes, his cassida crines 
integit, Arcadii morem tenet ille galeri, 
ille Lycaoniae rictu caput asperat ursae. 
hos belli coetus iurataque pectora Marti 
milite uicinae nullo iuuere Mycenae;  
funereae tunc namque dapes mediique recursus 
solis, et hic alii miscebant proelia fratres. 
iamque Atalantaeas implerat nuntius aures 
ire ducem bello totamque impellere natum 
Arcadiam tremuere gradus, elapsaque iuxta 
tela; fugit siluas pernicior alite uento 
saxa per et plenis obstantia flumina ripis, 
qualis erat, correpta sinus et uertice flauum 
crinem sparsa Noto; raptis uelut aspera natis 
praedatoris equi sequitur uestigia tigris. 
ut stetit aduersisque impegit pectora frenis 
ille ad humum pallens unde haec furibunda cupido, 
nate, tibi? teneroque unde improba pectore uirtus? 
tu bellis aptare uiros, tu pondera ferre 
Martis et ensiferas inter potes ire cateruas? 
quamquam utinam quires! nuper te pallida uidi, 
dum premis obnixo uenabula comminus apro, 
poplite succiduo resupinum ac paene ruentem; 
et ni curuato torsissem spicula cornu, 
nunc ubi bella tibi? nil te mea tela iuuabunt 
nec teretes arcus maculis nec discolor atris 
hic, cui fidis, equus; magnis conatibus instas, 
uix Dryadum thalamis Erymanthiadumque furori 
Nympharum mature puer. sunt omina uera 
mirabar cur templa mihi tremuisse Dianae 
nuper et inferior uultu dea uisa, sacrisque 
exuuiae cecidere tholis; hoc segnior arcus 
difficilesque manus et nullo in uulnere certae.  
expecta dum maior honos, dum firmius aeuum, 
dum roseis uenit umbra genis uultusque recedunt 
ore mei; tunc bella tibi ferrumque, quod ardes, 
ipsa dabo et nullo matris reuocabere fletu. 
nunc refer arma domum! uos autem hunc ire sinetis, 
Arcades, o saxis nimirum et robore nati? 
plura cupit; fusi circum natusque ducesque 
solantur minuuntque metus, et iam horrida clangunt 
signa tubae. nequit illa pio dimittere natum 
complexu multumque duci commendat Adrasto. 
at parte ex alia Cadmi Mauortia plebes, 
maesta ducis furiis nec molli territa fama, 
quando his uulgatum descendere uiribus Argos, 
tardius illa quidem regis causaeque pudore, 
uerum bella mouet. nulli destringere ferrum 
impetus aut umeros clipeo clausisse paterno 
dulce nec alipedum iuga comere, qualia belli 
gaudia; deiecti trepidas sine mente, sine ira 
promisere manus; hic aegra in sorte parentem 
unanimum, hic dulces primaeuae coniugis annos 
ingemit et gremio miseros adcrescere natos. 
bellator nulli caluit deus; ipsa uetusto 
moenia lapsa situ magnaeque Amphionis arces 
iam fessum senio nudant latus, et fide sacra 
aequatos caelo surdum atque ignobile muros 
firmat opus. tamen et Boeotis urbibus ultrix 
adspirat ferri rabies, nec regis iniqui 
subsidio quantum socia pro gente mouentur. 
ille uelut pecoris lupus expugnator opimi, 
pectora tabenti sanie grauis hirtaque saetis 
ora cruentata deformis hiantia lana, 
decedit stabulis huc illuc turbida uersans 
lumina, si duri comperta clade sequantur  
pastores, magnique fugit non inscius ausi. 
accumulat crebros turbatrix Fama pauores 
hic iam dispersos errare Asopide ripa 
Lernaeos equites, hic te, bacchate Cithaeron, 
ille rapi Teumeson ait noctisque per umbras 
nuntiat excubiis uigiles arsisse Plataeas. 
nam Tyrios sudare lares et sanguine Dircen 
inriguam fetusque nouos iterumque locutam 
Sphinga petris, cui non et scire licentia passim 
et uidisse fuit? nouus his super anxia turbat 
corda metus sparsis subito correpta canistris 
siluestris regina chori decurrit in aequum 
uertice ab Ogygio trifidamque huc tristis et illuc 
lumine sanguineo pinum disiectat et ardens 
erectam attonitis implet clamoribus urbem 
omnipotens Nysaee pater, cui gentis auitae 
pridem lapsus amor, tu nunc horrente sub Arcto 
bellica ferrato rapidus quatis Ismara thyrso 
pampineumque iubes nemus inreptare Lycurgo, 
aut tumidum Gangen aut claustra nouissima Rubrae 
Tethyos Eoasque domos flagrante triumpho 
perfuris, aut Hermi de fontibus aureus exis 
at tua progenies, positis gentilibus armis 
quae tibi festa litant, bellum lacrimasque metumque 
cognatumque nefas, iniusti munera regni, 
pendimus. aeternis potius me, Bacche, pruinis 
trans et Amazoniis ululatum Caucason armis 
siste ferens, quam monstra ducum stirpemque profanam 
eloquar. en urgues alium tibi, Bacche, furorem 
iuraui similes uideo concurrere tauros; 
idem ambobus honos unusque ab origine sanguis; 
ardua conlatis obnixi cornua miscent 
frontibus alternaque truces moriuntur in ira.  
tu peior, tu cede, nocens qui solus auita 
gramina communemque petis defendere montem. 
a miseri morum! bellastis sanguine tanto 
et saltum dux alter habet. sic fata gelatis 
uultibus et Baccho iam demigrante quieuit. 
at trepidus monstro et uariis terroribus impar 
longaeui rex uatis opem tenebrasque sagaces 
Tiresiae, qui mos incerta pauentibus, aeger 
consulit. ille deos non larga caede iuuencum, 
non alacri penna aut uerum salientibus extis, 
nec tripode implicito numerisque sequentibus astra, 
turea nec supra uolitante altaria fumo 
tam penitus, durae quam Mortis limite manes 
elicitos, patuisse refert; Lethaeaque sacra 
et mersum Ismeni subter confinia ponto 
miscentis parat ante ducem, circumque bidentum 
uisceribus laceris et odori sulphuris aura 
graminibusque nouis et longo murmure purgat. 
silua capax aeui ualidaque incurua senecta, 
aeternum intonsae frondis, stat peruia nullis 
solibus; haud illam brumae minuere, Notusue 
ius habet aut Getica Boreas impactus ab Vrsa. 
subter operta quies, uacuusque silentia seruat 
horror et exclusae pallet male lucis imago. 
nec caret umbra deo nemori Latonia cultrix 
additur; hanc piceae cedrique et robore in omni  
effictam sanctis occultat silua tenebris. 
huius inaspectae luco stridere sagittae 
nocturnique canum gemitus, ubi limina patrui 
effugit inque nouae melior redit ora Dianae; 
aut ubi fessa iugis, dulcesque altissima somnos 
lux mouet, hic late iaculis circum undique fixis 
effusam pharetra ceruicem excepta quiescit. 
extra inmane patent, tellus Mauortia, campi; 
fetus ager Cadmo, durus qui uomere primo 
post consanguineas acies sulcosque nocentes 
ausus humum uersare et putria sanguine prata 
eruit; ingentes infelix terra tumultus 
lucis adhuc medio solaque in nocte per umbras 
expirat, nigri cum uana in proelia surgunt 
terrigenae; fugit incepto tremibundus ab aruo 
agricola insanique domum rediere iuuenci. 
hic senior uates Stygiis accommoda quippe 
terra sacris, uiuoque placent sola pinguia tabo 
uelleris obscuri pecudes armentaque sisti 
atra monet; quaecumque gregum pulcherrima ceruix 
ducitur; ingemuit Dirce maestusque Cithaeron, 
et noua clamosae stupuere silentia ualles. 
tum fera caeruleis intexit cornua sertis 
ipse manu tractans, notaeque in limite siluae 
principio largos nouies tellure cauata 
inclinat Bacchi latices et munera uerni 
lactis et Actaeos imbres suadumque cruorem 
manibus; aggeritur quantum bibit arida tellus. 
trunca dehinc nemora aduoluunt, maestusque sacerdos  
tres Hecatae totidemque satis Acheronte nefasto 
uirginibus iubet esse focos; tibi, rector Auerni, 
quamquam infossus humo superat tamen agger in auras 
pineus; hunc iuxta cumulo minor ara profundae 
erigitur Cereri; frontes atque omne cupressus 
intexit plorata latus. iamque ardua ferro 
signati capita et frugum libamine puro 
in uulnus cecidere greges; tunc innuba Manto 
exceptum pateris praelibat sanguen, et omnes 
ter circum acta pyras sancti de more parentis 
semineces fibras et adhuc spirantia reddit 
uiscera, nec rapidas cunctatur frondibus atris 
subiectare faces. atque ipse sonantia flammis 
uirgulta et tristes crepuisse ut sensit aceruos 
Tiresias illi nam plurimus ardor anhelat  
ante genas impletque cauos uapor igneus orbes 
exclamat tremuere rogi et uox terruit ignem 
Tartareae sedes et formidabile regnum 
Mortis inexpletae, tuque, o saeuissime fratrum, 
cui seruire dati manes aeternaque sontum 
supplicia atque imi famulatur regia mundi, 
soluite pulsanti loca muta et inane seuerae 
Persephones uulgusque caua sub nocte repostum 
elicite, et plena redeat Styga portitor alno. 
ferte simul gressus, nec simplex manibus esto 
in lucem remeare modus; tu separe coetu 
Elysios, Persei, pios, uirgaque potenti 
nubilus Arcas agat; contra per crimina functis, 
qui plures Erebo pluresque e sanguine Cadmi, 
angue ter excusso et flagranti praeuia taxo, 
Tisiphone, dux pande diem, nec lucis egentes 
Cerberus occursu capitum detorqueat umbras. 
dixerat, et pariter senior Phoebeaque uirgo 
erexere animos; illi formidine nulla,  
quippe in corde deus, solum timor obruit ingens 
Oedipodioniden, uatisque horrenda canentis 
nunc umeros nunc ille manus et uellera prensat 
anxius inceptisque uelit desistere sacris. 
qualis Gaetulae stabulantem ad confraga siluae 
uenator longo motum clamore leonem 
expectat firmans animum et sudantia nisu 
tela premens; gelat ora pauor gressusque tremescunt, 
quis ueniat quantusque, sed horrida signa frementis 
accipit et caeca metitur murmura cura. 
atque hic Tiresias nondum aduentantibus umbris 
testor, ait, diuae, quibus hunc saturauimus ignem 
laeuaque conuulsae dedimus carchesia terrae, 
iam nequeo tolerare moram. cassusne sacerdos 
audior? an, rabido iubeat si Thessala cantu, 
ibitis? et, Scythicis quotiens medicata uenenis 
Colchis aget, trepido pallebunt Tartara motu? 
nostri cura minor, si non attollere bustis 
corpora nec plenas antiquis ossibus urnas 
egerere et mixtos caelique Erebique sub unum 
funestare deos libet aut exanguia ferro 
ora sequi atque aegras functorum carpere fibras? 
ne tenues annos nubemque hanc frontis opacae 
spernite, ne, moneo et nobis saeuire facultas. 
scimus enim et quidquid dici noscique timetis 
et turbare Hecaten ni te, Thymbraee, uererer 
et triplicis mundi summum, quem scire nefastum. 
illumsed taceo prohibet tranquilla senectus. 
iamque ego uos auide subicit Phoebeia Manto 
audiris, genitor, uulgusque exangue propinquat. 
panditur Elysium chaos, et telluris opertae 
dissilit umbra capax, siluaeque et nigra patescunt  
flumina liuentes Acheron eiectat harenas, 
fumidus atra uadis Phlegethon incendia uoluit, 
et Styx discretis interflua manibus obstat. 
ipsum pallentem solio circumque ministras 
funestorum operum Eumenidas Stygiaeque seueros 
Iunonis thalamos et torua cubilia cerno. 
in speculis Mors atra sedet dominoque silentes 
adnumerat populos; maior superinminet ordo. 
arbiter hos dura uersat Gortynius urna 
uera minis poscens adigitque expromere uitas 
usque retro et tandem poenarum lucra fateri. 
quid tibi monstra Erebi, Scyllas et inane furentes 
Centauros solidoque intorta adamante Gigantum 
uincula et angustam centeni Aegaeonis umbram? 
immo, ait, o nostrae regimen uiresque senectae, 
ne uulgata mihi. quis enim remeabile saxum 
fallentesque lacus Tityonque alimenta uolucrum 
et caligantem longis Ixiona gyris 
nesciat? ipse etiam, melior cum sanguis, opertas 
inspexi sedes, Hecate ducente, priusquam 
obruit ora deus totamque in pectora lucem 
detulit. Argolicas magis huc appelle precando 
Thebanasque animas; alias auertere gressus 
lacte quater sparsas maestoque excedere luco, 
nata, iube; tum qui uultus habitusque, quis ardor 
sanguinis adfusi, gens utra superbior adsit, 
dic agedum nostramque mone per singula noctem. 
iussa facit carmenque serit, quo dissipat umbras, 
quo reciet sparsas; qualis, si crimina demas,  
Colchis et Aeaeo simulatrix litore Circe. 
tunc his sacrificum dictis adfata parentem 
primus sanguineo summittit inertia Cadmus 
ora lacu, iuxtaque uirum Cythereia proles 
insequitur, geminusque bibit de uertice serpens. 
terrigenae comites illos, gens Martia, cingunt, 
quis aeui mensura dies, manus omnis in armis, 
omnis et in capulo; prohibent obstantque ruuntque 
spirantum rabie, nec tristi incumbere fossae 
cura, sed alternum sitis exhaurire cruorem. 
proxima natarum manus est fletique nepotes. 
hic orbam Autonoen, et anhelam cernimus Ino 
respectantem arcus et ad ubera dulce prementem 
pignus, et oppositis Semelen a uentre lacertis. 
Penthea iam fractis genetrix Cadmeia thyrsis 
iamque remissa deo pectusque adoperta cruentum 
insequitur planctu; fugit ille per auia Lethes 
et Stygios super usque lacus, ubi mitior illum 
flet pater et lacerum componit corpus Echion. 
tristem nosco Lycum dextramque in terga reflexum 
Aeoliden, umero iactantem funus onusto. 
necdum ille aut habitus aut uersae crimina formae 
mutat Aristaeo genitus frons aspera cornu, 
tela manu, reicitque canes in uulnus hiantes. 
ecce autem magna subit inuidiosa caterua 
Tantalis et tumido percenset funera luctu, 
nil deiecta malis; iuuat effugisse deorum 
numina et insanae plus iam permittere linguae. 
talia dum patri canit intemerata sacerdos, 
illius elatis tremefacta adsurgere uittis  
canities tenuisque impelli sanguine uultus. 
nec iam firmanti baculo nec uirgine fida 
nititur, erectusque solo, desiste canendo, 
nata, ait, externae satis est mihi lucis, inertes 
discedunt nebulae, et uultum niger exuit aer. 
umbrisne an supero dimissus Apolline complet 
spiritus? en uideo quaecumque audita. sed ecce 
maerent Argolici deiecto lumine manes! 
toruus Abas Proetusque nocens mitisque Phoroneus 
truncatusque Pelops et saeuo puluere sordens 
Oenomaus largis umectant imbribus ora. 
auguror hinc Thebis belli meliora. quid autem 
hi grege condenso quantum arma et uulnera monstrant, 
pugnaces animae nobis in sanguine multo 
oraque pectoraque et falso clamore leuatas 
intendunt sine pace manus? rex, fallor? an hi sunt 
quinquaginta illi? cernis Cthoniumque Chrominque 
Phegeaque et nostra praesignem Maeona lauro. 
ne saeuite, duces, nihil hic mortalibus ausum, 
credite, consiliis hos ferrea neuerat annos 
Atropos. existis casus bella horrida nobis, 
atque iterum Tydeus. dicit, uittaque ligatis 
frondibus instantes abigit monstratque cruorem. 
stabat inops comitum Cocyti in litore maesto 
Laius, inmiti quem iam deus ales Auerno 
reddiderat, dirumque tuens obliqua nepotem 
noscit enim uultu non ille aut sanguinis haustus, 
cetera ceu plebes, aliumue accedit ad imbrem, 
inmortale odium spirans. sed prolicit ultro 
Aonius uates Tyriae dux inclute Thebes, 
cuius ab interitu non ulla Amphionis arces  
uidit amica dies, o iam satis ulte cruentum 
exitium, et multum placata minoribus umbra, 
quo miserande fugis? iacet ille in funere longo, 
quem fremis, et iunctae sentit confinia mortis, 
obsitus exhaustos paedore et sanguine uultus 
eiectusque die sors leto durior omni, 
crede mihi! quaenam inmeritum uitare nepotem 
causa tibi? confer uultum et satiare litanti 
sanguine uenturasque uices et funera belli 
pande, uel infensus uel res miserate tuorum. 
tunc ego et optata uetitam transmittere Lethen 
puppe dabo placidumque pia tellure reponam 
et Stygiis mandabo deis. mulcetur honoris 
muneribus tingitque genas, dein talia reddit 
cur tibi uersanti manes, aequaeue sacerdos, 
lectus ego augurio tantisque potissimus umbris, 
qui uentura loquar? satis est meminisse priorum. 
nostrane praeclari pudeat consulta nepotes 
poscitis? illum, illum sacris adhibete nefastis, 
qui laeto fodit ense patrem, qui semet in ortus 
uertit et indignae regerit sua pignora matri. 
et nunc ille deos Furiarumque atra fatigat 
concilia et nostros rogat haec in proelia manes. 
quodsi adeo placui deflenda in tempora uates, 
dicam equidem, quo me Lachesis, quo torua Megaera 
usque sinunt bellum, innumero uenit undique bellum 
agmine, Lernaeosque trahit fatalis alumnos 
Gradiuus stimulis; hos terrae monstra deumque 
tela manent pulchrique obitus et ab igne supremo 
sontes lege morae. certa est uictoria Thebis, 
ne trepida, nec regna ferox germanus habebit 
sed Furiae; geminumque nefas miserosque per enses  
ei mihi! crudelis uincit pater. haec ubi fatus 
labitur et flexa dubios ambage relinquit.  
interea gelidam Nemeen et conscia laudis 
Herculeae dumeta uaga legione tenebant 
Inachidae; iam Sidonias auertere praedas, 
sternere, ferre domos ardent instantque. quis iras 
flexerit, unde morae, medius quis euntibus error, 
Phoebe, doce nos rara manent exordia famae. 
marcidus edomito bellum referebat ab Haemo 
Liber; ibi armiferos geminae iam sidera brumae 
orgia ferre Getas canumque uirescere dorso 
Othryn et Icaria Rhodopen adsueuerat umbra, 
et iam pampineos materna ad moenia currus 
promouet; effrenae dextra laeuaque sequuntur 
lynces, et uda mero lambunt retinacula tigres. 
post exultantes spolia armentalia portant 
seminecesque lupos scissasque Mimallones ursas. 
nec comitatus iners sunt illic Ira Furorque 
et Metus et Virtus et numquam sobrius Ardor 
succiduique gradus et castra simillima regi. 
isque ubi puluerea Nemeen efferuere nube 
conspicit et solem radiis ignescere ferri, 
necdum compositas belli in certamina Thebas, 
concussus uisis, quamquam ore et pectore marcet, 
aeraque tympanaque et biforem reticere tumultum 
imperat, attonitas qui circum plurimus aures, 
atque ita me globus iste meamque excindere gentem 
apparat; ex longo recalet furor; hoc mihi saeuum 
Argos et indomitae bellum ciet ira nouercae. 
usque adeone parum cineri data mater iniquo 
natalesque rogi quaeque ipse micantia sensi  
fulgura? reliquias etiam fusaeque sepulcrum 
paelicis et residem ferro petit impia Theben. 
nectam fraude moras; illum, illum tendite campum, 
tendite, io comites. Hyrcanae ad signa iugales 
intumuere iubas, dicto prius astitit aruis. 
tempus erat medii cum solem in culmina mundi 
tollit anhela dies, ubi tardus hiantibus aruis 
stat uapor atque omnes admittunt aethera luci. 
undarum uocat ille deas mediusque silentum 
incipit agrestes, fluuiorum numina, Nymphae, 
et nostri pars magna gregis, perferte laborem 
quem damus. Argolicos paulum mihi fontibus amnes 
stagnaque et errantes obducite puluere riuos. 
praecipuam Nemeen, qua nostra in moenia bellis 
nunc iter, ex alto fugiat liquor; adiuuat ipse 
Phoebus adhuc summo, cesset ni uestra uoluntas, 
limite; uim coeptis indulgent astra, meaeque 
aestifer Erigones spumat canis. ite uolentes, 
ite in operta soli; post uos ego gurgite pleno 
eliciam, et quae dona meis amplissima sacris 
uester habebit honos, nocturnaque furta licentum 
cornipedum et cupidas Faunorum arcebo rapinas. 
dixerat; ast illis tenuior percurrere uisus 
ora situs, uiridisque comis exhorruit umor. 
protinus Inachios haurit sitis ignea campos 
diffugere undae, squalent fontesque lacusque, 
et caua feruenti durescunt flumina limo. 
aegra solo macies, tenerique in origine culmi 
inclinata seges, deceptum margine ripae 
stat pecus, atque amnes quaerunt armenta natatos.  
sic ubi se magnis refluus suppressit in antris 
Nilus et Eoae liquentia pabula brumae 
ore premit, fumant desertae gurgite ualles 
et patris undosi sonitus expectat hiulca 
Aegyptos, donec Phariis alimenta rogatus 
donet agris magnumque inducat messibus annum. 
aret Lerna nocens, aret Lyrceus et ingens 
Inachus aduoluensque natantia saxa Charadrus 
et numquam in ripis audax Erasinus et aequus 
fluctibus Asterion, ille alta per auia notus 
audiri et longe pastorum rumpere somnos. 
sic Hyperionios cum lux effrena per orbem 
rapta ruit Phaethontis equos, magnumque laborem 
discordes gemuere poli, dum pontus et arua 
stellarumque ruunt crines, non amnibus undae, 
non lucis mansere comae, sed multus ubique 
ignis, ubique faces et longa fluminis instar 
indiget Aegaeon deceptus imagine ripae. 
una tamen tacitas, sed iussu numinis, undas, 
haec quoque, secreta nutrit Langia sub umbra. 
nondum illi raptus dederat lacrimabile nomen 
Archemorus, nec fama deae; tamen auia seruat 
et nemus et fluuium; manet ingens gloria nympham, 
cum tristem Hypsipylen ducibus sudatus Achaeis 
ludus et atra sacrum recolet trieteris Ophelten. 
ergo nec ardentes clipeos uectare nec artos  
thoracum nexus tantum sitis horrida torret 
sufficiunt; non ora modo angustisque perusti 
faucibus, interior sed uis quatit aspera pulsu 
corda, gelant uenae et siccis cruor aeger adhaeret 
uisceribus; tunc sole putris, tunc puluere tellus 
exhalat calidam nubem. non spumeus imber 
manat equum siccis inlidunt ora lupatis, 
ora catenatas procul exertantia linguas; 
nec legem dominosue pati, sed perfurit aruis 
flammatum pecus. huc illuc impellit Adrastus 
exploratores, si stagna Licymnia restent, 
si quis Amymones superet liquor omnia caecis 
ignibus hausta sedent, nec spes umentis Olympi, 
ceu flauam Libyen desertaque pulueris Afri 
conlustrent nullaque umbratam nube Syenen. 
tandem inter siluas sic Euhius ipse pararat 
errantes subitam pulchro in maerore tuentur 
Hypsipylen; illi quamuis et ad ubera Opheltes 
non suus, Inachii proles infausta Lycurgi, 
dependet neglecta comam nec diues amictu, 
regales tamen ore notae, nec mersus acerbis 
extat honos. tunc haec adeo stupefactus Adrastus 
diua potens nemorum nam te uultusque pudorque 
mortali de stirpe negant, quae laeta sub isto 
igne poli non quaeris aquas, succurre propinquis 
gentibus; Arquitenens seu te Latonia casto 
de grege transmisit thalamis, seu lapsus ab astris 
non humilis fecundat amor neque enim ipse deorum 
arbiter Argolidum thalamis nouus, aspice maesta 
agmina. nos ferro meritas excindere Thebas  
mens tulit, imbelli sed nunc sitis aspera fato 
summittitque animos et inertia robora carpit. 
da fessis in rebus opem, seu turbidus amnis, 
seu tibi foeda palus, nihil hac in sorte pudendum, 
nil humile est; tu nunc Ventis pluuioque rogaris 
pro Ioue, tu refugas uires et pectora bellis 
exanimata reple sic hoc tibi sidere dextro 
crescat onus. tantum reduces det flectere gressus 
Iuppiter, o quanta belli donabere praeda! 
Dircaeos tibi, diua, greges numerumque rependam 
plebis, et hic magna lucus signabitur ara. 
dixit, et orantis media inter anhelitus ardens 
uerba rapit, cursuque animae labat arida lingua; 
idem omnes pallorque uiros flatusque soluti 
oris habet. reddit demisso Lemnia uultu 
diua quidem uobis, etsi caelestis origo est, 
unde ego? mortales utinam haud transgressa fuissem 
luctibus! altricem mandati cernitis orbam 
pignoris; at nostris an quis sinus, uberaque ulla, 
scit deus; et nobis regnum tamen et pater ingens 
sed quid ego haec, fessosque optatis demoror undis? 
mecum age nunc, si forte uado Langia perennes 
seruat aquas; solet et rabidi sub limite Cancri 
semper, et Icarii quamuis iuba fulguret astri, 
ire tamen. simul haerentem, ne tarda Pelasgis 
dux foret, a! miserum uicino caespite alumnum 
sic Parcae uoluere locat ponique negantis 
floribus aggestis et amico murmure dulces  
solatur lacrimas qualis Berecyntia mater, 
dum paruum circa iubet exultare Tonantem 
Curetas trepidos; illi certantia plaudunt 
orgia, sed magnis resonat uagitibus Ide. 
at puer in gremio uernae telluris et alto 
gramine nunc faciles sternit procursibus herbas 
in uultum nitens, caram modo lactis egeno 
nutricem clangore ciens iterumque renidens 
et teneris meditans uerba inluctantia labris 
miratur nemorum strepitus aut obuia carpit 
aut patulo trahit ore diem nemorique malorum 
inscius et uitae multum securus inerrat. 
sic tener Odrysia Mauors niue, sic puer ales 
uertice Maenalio, talis per litora reptans 
improbus Ortygiae latus inclinabat Apollo. 
illi per dumos et opaca uirentibus umbris 
deuia pars cingunt, pars arta plebe sequuntur 
praecelerantque ducem. medium subit illa per agmen 
non humili festina modo; iamque amne propinquo 
rauca sonat uallis, saxosumque impulit aures 
murmur ibi exultans conclamat ab agmine primus, 
sicut erat leuibus tollens uexilla maniplis, 
Argus, aquae? longusque uirum super ora cucurrit 
clamor, aquae! sic Ambracii per litora ponti 
nauticus in remis iuuenum monstrante magistro 
fit sonus inque uicem contra percussa reclamat 
terra, salutatus cum Leucada pandit Apollo. 
incubuere uadis passim discrimine nullo 
turba simul primique, nequit secernere mixtos 
aequa sitis, frenata suis in curribus intrant 
armenta, et pleni dominis armisque feruntur  
quadripedes; hos turbo rapax, hos lubrica fallunt  
saxa, nec implicitos fluuio reuerentia reges 
proterere aut mersisse uado clamantis amici 
ora. fremunt undae, longusque a fontibus amnis 
diripitur; modo lene uirens et gurgite puro 
perspicuus, nunc sordet aquis egestus ab imis 
alueus; inde tori riparum et proruta turbant 
gramina; iam crassus caenoque et puluere torrens, 
quamquam expleta sitis, bibitur tamen. agmina bello 
decertare putes iustumque in gurgite Martem 
perfurere aut captam tolli uictoribus urbem. 
atque aliquis regum medio circumfluus amni 
siluarum, Nemea, longe regina uirentum, 
lecta Iouis sedes, quam tu non Herculis actis 
dura magis, rabidi cum colla comantia monstri 
angeret et tumidos animam angustaret in artus! 
hac saeuisse tenus populorum in coepta tuorum 
sufficiat; tuque o cunctis insuete domari 
solibus, aeternae largitor corniger undae, 
laetus eas, quacumque domo gelida ora resoluis 
inmortale tumens; neque enim tibi cana repostas 
bruma niues raptasque alio de fonte refundit 
arcus aquas grauidiue indulgent nubila Cauri, 
sed tuus et nulli ruis expugnabilis astro. 
te nec Apollineus Ladon nec Xanthus uterque 
Spercheosque minas Centaureusque Lycormas 
praestiterint; tu pace mihi, tu nube sub ipsa 
armorum festasque super celebrabere mensas  
a Ioue primus honos, bellis modo laetus ouantes 
accipias fessisque libens iterum hospita pandas 
flumina defensasque uelis agnoscere turmas.  
LIBER QVINTVS 
Pulsa sitis fluuio, populataque gurgitis alueum 
agmina linquebant ripas amnemque minorem; 
acrior et campum sonipes rapit et pedes arua 
implet ouans, rediere uiris animique minaeque 
uotaque, sanguineis mixtum ceu fontibus ignem 
hausissent belli magnasque in proelia mentes. 
dispositi in turmas rursus legemque seueri 
ordinis, ut cuique ante locus ductorque, monentur 
instaurare uias. tellus iam puluere primo 
crescit, et armorum transmittunt fulgura siluae. 
qualia trans pontum Phariis defensa serenis 
rauca Paraetonio decedunt agmina Nilo, 
cum fera ponit hiems illae clangore fugaci, 
umbra fretis aruisque, uolant, sonat auius aether. 
iam Borean imbresque pati, iam nare solutis 
amnibus et nudo iuuat aestiuare sub Haemo. 
hic rursus simili procerum uallante corona 
dux Talaionides, antiqua ut forte sub orno 
stabat et admoti nixus Polynicis in hastam 
at tamen, o quaecumque es ait cui gloria tanta, 
uenimus innumerae fatum debere cohortes, 
quem non ipse deum sator aspernetur honorem, 
dic age, quando tuis alacres absistimus undis,  
quae domus aut tellus, animam quibus hauseris astris. 
dic quis et ille pater. neque enim tibi numina longe, 
transierit fortuna licet, maiorque per ora 
sanguis, et adflicto spirat reuerentia uultu. 
ingemit, et paulum fletu cunctata modesto 
Lemnias orsa refert inmania uulnera, rector, 
integrare iubes, Furias et Lemnon et artis 
arma inserta toris debellatosque pudendo 
ense mares; redit ecce nefas et frigida cordi 
Eumenis. o miserae, quibus hic furor additus! o nox! 
o pater! illa ego nam, pudeat ne forte benignae 
hospitis, illa, duces, raptum quae sola parentem 
occului. quid longa malis exordia necto? 
et uos arma uocant magnique in corde paratus. 
hoc memorasse sat est claro generata Thoante 
seruitium Hypsipyle uestri fero capta Lycurgi. 
aduertere animos, maiorque et honora uideri 
parque operi tanto; cunctis tunc noscere casus 
ortus amor, pater ante alios hortatur Adrastus 
immo age, dum primi longe damus agmina uulgi 
nec facilis Nemea latas euoluere uires, 
quippe obtenta comis et ineluctabilis umbra, 
pande nefas laudesque tuas gemitusque tuorum, 
unde hos aduenias regno deiecta labores. 
dulce loqui miseris ueteresque reducere questus. 
incipit Aegaeo premitur circumflua Nereo 
Lemnos, ubi ignifera fessus respirat ab Aetna  
Mulciber; ingenti tellurem proximus umbra 
uestit Athos nemorumque obscurat imagine pontum; 
Thraces arant contra, Thracum fatalia nobis 
litora, et inde nefas. florebat diues alumnis 
terra, nec illa Samo fama Deloue sonanti 
peior et innumeris quas spumifer adsilit Aegon. 
dis uisum turbare domos, nec pectora culpa 
nostra uacant nullos Veneri sacrauimus ignes, 
nulla deae sedes; mouet et caelestia quondam 
corda dolor lentoque inrepunt agmine Poenae. 
illa Paphon ueterem centumque altaria linquens, 
nec uultu nec crine prior, soluisse iugalem 
ceston et Idalias procul ablegasse uolucres 
fertur. erant certe media quae noctis in umbra 
diuam alios ignes maioraque tela gerentem 
Tartareas inter thalamis uolitasse sorores 
uulgarent, utque implicitis arcana domorum 
anguibus et saeua formidine nupta replesset 
limina nec fidi populum miserata mariti. 
protinus a Lemno teneri fugistis Amores 
mutus Hymen uersaeque faces et frigida iusti 
cura tori. nullae redeunt in gaudia noctes, 
nullus in amplexu sopor est, Odia aspera ubique 
et Furor et medio recubat Discordia lecto. 
cura uiris tumidos aduersa Thracas in ora 
eruere et saeuam bellando frangere gentem. 
cumque domus contra stantesque in litore nati, 
dulcius Edonias hiemes Arctonque frementem  
excipere, aut tandem tacita post proelia nocte 
fractorum subitas torrentum audire ruinas. 
illae autem tristes nam me tunc libera curis 
uirginitas annique tegunt sub nocte dieque 
adsiduis aegrae in lacrimis solantia miscent 
conloquia, aut saeuam spectant trans aequora Thracen. 
Sol operum medius summo librabat Olympo 
lucentes, ceu staret, equos; quater axe sereno 
intonuit, quater antra dei fumantis anhelos 
exeruere apices, Ventisque absentibus Aegon 
motus et ingenti percussit litora ponto 
cum subito horrendas aeui matura Polyxo 
tollitur in furias thalamisque insueta relictis 
euolat. insano ueluti Teumesia Thyias 
rapta deo, cum sacra uocant Idaeaque suadet 
buxus et a summis auditus montibus Euhan 
sic, erecta genas aciemque effusa trementi 
sanguine, desertam rabidis clamoribus urbem 
exagitat clausasque domos et limina pulsans 
concilium uocat; infelix comitatus eunti 
haerebant nati. atque illae non segnius omnes 
erumpunt tectis, summasque ad Pallados arces 
impetus huc propere stipamur et ordine nullo 
congestae; stricto mox ense silentia iussit 
hortatrix scelerum et medio sic ausa profari 
rem summam instinctu superum meritique doloris, 
o uiduae firmate animos et pellite sexum! 
Lemniades, sancire paro; si taedet inanes 
aeternum seruare domos turpemque iuuentae 
flore situm et longis steriles in luctibus annos, 
inueni, promitto, uiam nec numina desunt 
qua renouanda Venus modo par insumite robur  
luctibus, atque adeo primum hoc mihi noscere detur. 
tertia canet hiems cui conubialia uincla 
aut thalami secretus honos? cui coniuge pectus 
intepuit? cuius uidit Lucina labores, 
dicite, uel iustos cuius pulsantia menses 
uota tument? qua pace feras uolucresque iugari 
mos datus! heu segnes! potuitne ultricia Graius 
uirginibus dare tela pater laetusque dolorum 
sanguine securos iuuenum perfundere somnos 
at nos uulgus iners? quodsi propioribus actis 
est opus, ecce animos doceat Rhodopeia coniunx, 
ulta manu thalamos pariterque epulata marito. 
nec uos inmunis scelerum securaue cogo. 
plena mihi domus atque ingens, en cernite, sudor. 
quattuor hos una, decus et solacia patris, 
in gremio licet amplexu lacrimisque morentur 
transadigam ferro saniemque et uulnera fratrum 
miscebo patremque super spirantibus addam. 
ecqua tot in caedes animum promittit? agebat 
pluribus; aduerso nituerunt uela profundo 
Lemnia classis erat. rapuit gauisa Polyxo 
fortunam atque iterat superisne uocantibus ultro 
desumus? ecce rates! deus hos, deus ultor in iras 
apportat coeptisque fauet. nec imago quietis 
uana meae nudo stabat Venus ense uideri  
clara mihi somnosque super. quid perditis aeuum? 
inquit, age auersis thalamos purgate maritis. 
ipsa faces alias melioraque foedera iungam. 
dixit, et hoc ferrum stratis, hoc, credite, ferrum 
imposuit. quin, o miserae, dum tempus agi rem, 
consulite; en ualidis spumant euersa lacertis 
aequora, Bistonides ueniunt fortasse maritae. 
hinc stimuli ingentes, magnusque aduoluitur astris 
clamor. Amazonio Scythiam feruere tumultu  
lunatumque putes agmen descendere, ubi arma 
indulget pater et saeui mouet ostia Belli. 
nec uarius fremor aut studia in contraria rapti 
dissensus, ut plebe solet furor omnibus idem, 
idem animus solare domos iuuenumque senumque 
praecipitare colos plenisque adfrangere paruos 
uberibus ferroque omnes exire per annos. 
tunc uiridi luco lucus iuga celsa Mineruae 
propter opacat humum niger ipse, sed insuper ingens 
mons premit et gemina pereunt caligine soles, 
hic sanxere fidem, tu Martia testis Enyo 
atque inferna Ceres, Stygiaeque Acheronte recluso 
ante preces uenere deae; sed fallit ubique 
mixta Venus, Venus arma tenet, Venus admouet iras. 
nec de more cruor natum Charopeia coniunx 
obtulit, accingunt sese et mirantia ferro 
pectora congestisque auidae simul undique dextris 
perfringunt, ac dulce nefas in sanguine uiuo 
coniurant, matremque recens circumuolat umbra. 
talia cernenti mihi quantus in ossibus horror, 
quisue per ora color! qualis cum cerua cruentis 
circumuenta lupis, nullum cui pectore molli 
robur et in uolucri tenuis fiducia cursu, 
praecipitat suspensa fugam, iam iamque teneri 
credit et elusos audit concurrere morsus.  
illi aderant, primis iamque offendere carinae 
litoribus, certant saltu contingere terram 
praecipites. miseri, quos non aut horrida uirtus 
Marte sub Odrysio, aut medii inclementia ponti 
hauserit! alta etiam superum delubra uaporant 
promissasque trahunt pecudes niger omnibus aris 
ignis, et in nullis spirat deus integer extis. 
tardius umenti noctem deiecit Olympo 
Iuppiter et uersum miti, reor, aethera cura 
sustinuit, dum fata uetant, nec longius umquam 
cessauere nouae perfecto sole tenebrae. 
sera tamen mundo uenerunt astra, sed illis 
et Paros et nemorosa Thasos crebraeque relucent 
Cyclades; una graui penitus latet obruta caelo 
Lemnos, in hanc tristes nebulae, et plaga caeca superne 
texitur, una uagis Lemnos non agnita nautis. 
iam domibus fusi et nemorum per opaca sacrorum 
ditibus indulgent epulis uacuantque profundo 
aurum inmane mero, dum quae per Strymona pugnae, 
quis Rhodope gelidoue labor sudatus in Haemo 
enumerare uacat. nec non, manus impia, nuptae 
serta inter festasque dapes quo maxima cultu 
quaeque iacent; dederat Cytherea suprema 
nocte uiros longoque breuem post tempore pacem 
nequiquam et miseros perituro adflauerat igni. 
conticuere chori, dapibus ludoque licenti 
fit modus et primae decrescunt murmura noctis, 
cum consanguinei mixtus caligine Leti 
rore madens Stygio morituram amplectitur urbem 
Somnus et implacido fundit grauia otia cornu 
secernitque uiros. uigilant nuptaeque nurusque 
in scelus, atque hilares acuunt fera tela Sorores. 
inuasere nefas, cuncto sua regnat Erinys 
pectore. non aliter Scythicos armenta per agros  
Hyrcanae clausere leae, quas exigit ortu 
prima fames, auidique implorant ubera nati. 
quos tibi nam dubito scelerum de mille figuris 
expediam casus? Helymum temeraria Gorge 
euinctum ramis altaque in mole tapetum 
efflantem somno crescentia uina superstans 
uulnera disiecta rimatur ueste, sed illum 
infelix sopor admota sub morte refugit. 
turbidus incertumque oculis uigilantibus hostem 
occupat amplexu, nec segnius illa tenentis 
pone adigit costas donec sua pectora ferro 
tangeret. is demum sceleri modus; ora supinat 
blandus adhuc oculisque tremens et murmure Gorgen 
quaerit et indigno non soluit bracchia collo. 
non ego nunc uulgi quamquam crudelia pandam 
funera, sed propria luctus de stirpe recordor 
quod te, flaue Cydon, quod te per colla refusis 
intactum, Crenaee, comis quibus ubera mecum 
obliquumque a patre genus, fortemque, timebam 
quem desponsa, Gyan uidi lapsare cruentae 
uulnere Myrmidones, quodque inter serta torosque 
barbara ludentem fodiebat Epopea mater. 
flet super aequaeuum exarmata Lycaste 
Cydimon, heu similes perituro in corpore uultus 
aspiciens floremque genae et quas finxerat auro 
ipsa comas, cum saeua parens iam coniuge fuso  
astitit impellitque minis atque inserit ensem. 
ut fera, quae rabiem placido desueta magistro 
tardius arma mouet stimulisque et uerbere crebro 
in mores negat ire suos, sic illa iacenti 
incidit undantemque sinu conlapsa cruorem 
excipit et laceros premit in noua uulnera crines. 
ut uero Alcimeden etiamnum in murmure truncos 
ferre patris uultus et egentem sanguinis ensem 
conspexi, riguere comae atque in uiscera saeuus 
horror iit meus ille Thoas, mea dira uideri 
dextra mihi! extemplo thalamis turbata paternis 
inferor. ille quidem dudum quis magna tuenti 
somnus? agit uersans secum, etsi lata recessit 
urbe domus, quinam strepitus, quae murmura noctis, 
cur fremibunda quies. trepido scelus ordine pando, 
quis dolor, unde animi uis nulla arcere furentes; 
hac sequere, o miserande; premunt aderuntque moranti, 
et mecum fortasse cades. his motus et artus 
erexit stratis. ferimur per deuia uastae 
urbis et ingentem nocturnae caedis aceruum 
passim, ut quosque sacris crudelis uespera lucis 
strauerat, occulta speculamur nube latentes. 
hic impressa toris ora extantesque reclusis 
pectoribus capulos magnarum et fragmina trunca 
hastarum et ferro laceras per corpora uestes, 
crateras pronos epulasque in caede natantes 
cernere erat, iugulisque modo torrentis apertis 
sanguine commixto redeuntem in pocula Bacchum. 
hic iuuenum manus et nullis uiolabilis armis  
turba senes, positique patrum super ora gementum 
semineces pueri trepidas in limine uitae 
singultant animas. gelida non saeuius Ossa 
luxuriant Lapitharum epulae, si quando profundo 
Nubigenae caluere mero uix primus ab ira 
pallor, et impulsis surgunt ad proelia mensis. 
tunc primum sese trepidis sub nocte Thyoneus 
detexit, nato portans extrema Thoanti 
subsidia, et multa subitus cum luce refulsit. 
agnoui non ille quidem turgentia sertis 
tempora nec flaua crinem distinxerat uua 
nubilus indignumque oculis liquentibus imbrem 
adloquitur dum fata dabant tibi, nate, potentem 
Lemnon et externis etiam seruare timendam 
gentibus, haud umquam iusto mea cura labori 
destitit absciderunt tristes crudelia Parcae 
stamina, nec dictis, supplex quae plurima fudi 
ante Iouem frustra, lacrimisque auertere luctus 
contigit; infandum natae concessit honorem. 
accelerate fugam, tuque, o mea digna propago, 
hac rege, uirgo, patrem, gemini qua bracchia muri 
litus eunt illa, qua rere silentia, porta 
stat funesta Venus ferroque accincta furentes 
adiuuat unde manus, unde haec Mauortia diuae 
pectora?. tu lato patrem committe profundo 
succedam curis. ita fatus in aera rursus 
soluitur et nostrum, uisus arcentibus umbris, 
mitis iter longae clarauit limite flammae. 
qua data signa sequor; dein curuo robore clausum 
dis pelagi Ventisque et Cycladas Aegaeoni 
amplexo commendo patrem, nec fletibus umquam 
fit modus alternis, ni iam dimittat Eoo 
Lucifer astra polo. tunc demum litore rauco 
multa metu reputans et uix confisa Lyaeo  
diuidor, ipsa gradu nitente, sed anxia retro 
pectora; nec requies quin et surgentia caelo 
flamina et e cunctis prospectem collibus undas. 
exoritur pudibunda dies, caelumque retexens 
auersum Lemno iubar et declinia Titan 
opposita iuga nube refert. patuere furores 
nocturni, lucisque nouae formidine cunctis 
quamquam inter similes subitus pudor; impia terrae 
infodiunt scelera aut festinis ignibus urunt. 
iam manus Eumenidum captasque refugerat arces 
exaturata Venus; licuit sentire quid ausae, 
et turbare comas et lumina tingere fletu. 
insula diues agris opibusque armisque uirisque, 
nota situ et Getico nuper ditata triumpho, 
non maris incursu, non hoste, nec aethere laeuo 
perdidit una omnes orbata excisaque mundo 
indigenas non arua uiri, non aequora uertunt, 
conticuere domus, cruor altus et oblita crasso 
cuncta rubent tabo, magnaeque in moenibus urbis 
nos tantum et saeui spirant per culmina manes. 
ipsa quoque arcanis tecti in penetralibus alto 
molior igne pyram, sceptrum super armaque patris 
inicio et notas regum uelamina uestes, 
ac prope maesta rogum confusis crinibus asto 
ense cruentato, fraudemque et inania busta 
plango metu, si forte premant, cassumque parenti 
omen et hac dubios leti precor ire timores.   
his mihi pro meritis, ut falsi criminis astu 
parta fides, regna et solio considere patris 
supplicium! datur. anne illis obsessa negarem? 
accessi, saepe ante deos testata fidemque 
inmeritasque manus; subeo pro dira potestas! 
exangue imperium et maestam sine culmine Lemnon. 
iam magis atque magis uigiles dolor angere sensus, 
et gemitus clari, et paulatim inuisa Polyxo, 
iam meminisse nefas, iam ponere manibus aras 
concessum et multum cineres iurare sepultos. 
sic ubi ductorem trepidae stabulique maritum, 
quem penes et saltus et adultae gloria gentis, 
Massylo frangi stupuere sub hoste iuuencae, 
it truncum sine honore pecus, regemque peremptum 
ipse ager, ipsi amnes et muta armenta queruntur. 
ecce autem aerata dispellens aequora prora 
Pelias intacti late subit hospita ponti 
pinus; agunt Minyae, geminus fragor ardua canet 
per latera abruptam credas radicibus ire 
Ortygiam aut fractum pelago decurrere montem. 
ast ubi suspensis siluerunt aequora tonsis, 
mitior et senibus cycnis et pectine Phoebi 
uox media de puppe uenit, maria ipsa carinae 
accedunt. post nosse datum est Oeagrius illic 
adclinis malo mediis intersonat Orpheus 
remigiis tantosque iubet nescire labores. 
illis in Scythicum Borean iter oraque primi 
Cyaneis artata maris. nos, Thracia uisu 
bella ratae, uario tecta incursare tumultu,  
densarum pecudum aut fugientum more uolucrum. 
heu ubi nunc Furiae? portus amplexaque litus 
moenia, qua longe pelago despectus aperto, 
scandimus et celsas turres; huc saxa sudesque 
armaque maesta uirum atque infectos caedibus enses 
subuectant trepidae; quin et squalentia texta 
thoracum et uultu galeas intrare soluto 
non pudet; audaces rubuit mirata cateruas 
Pallas, et auerso risit Gradiuus in Haemo. 
tunc primum ex animis praeceps amentia cessit, 
nec ratis illa salo, sed diuum sera per aequor 
iustitia et poenae scelerum aduentare uidentur. 
iamque aberant terris quantum Gortynia currunt 
spicula, caeruleo grauidam cum Iuppiter imbri 
ipsa super nubem ratis armamenta Pelasgae 
sistit agens; inde horror aquis, et raptus ab omni 
sole dies miscet tenebras, quis protinus unda 
concolor; obnixi lacerant caua nubila uenti 
diripiuntque fretum, nigris redit umida tellus 
uerticibus, totumque Notis certantibus aequor 
pendet et arquato iam iam prope sidera dorso 
frangitur; incertae nec iam prior impetus alno, 
sed labat extantem rostris modo gurgite in imo, 
nunc caelo Tritona ferens. nec robora prosunt 
semideum heroum, puppemque insana flagellat 
arbor et instabili procumbens pondere curuas  
raptat aquas, remique cadunt in pectus inanes. 
nos quoque per rupes murorumque aggere ab omni, 
dum labor ille uiris fretaque indignantur et Austros, 
desuper inualidis fluitantia tela lacertis 
quid non ausa manus? Telamona et Pelea contra 
spargimus, et nostro petitur Tirynthius arcu. 
illi quippe simul bello pelagoque laborant, 
pars clipeis munire ratem, pars aequora fundo 
egerere; ast alii pugnant, sed inertia motu 
corpora, suspensaeque carent conamine uires. 
instamus iactu telorum, et ferrea nimbis 
certat hiems, ustaeque sudes fractique molares 
spiculaque et multa crinitum missile flamma 
nunc pelago, nunc puppe cadunt; dat operta fragorem 
pinus et ab iunctis regemunt tabulata cauernis. 
talis Hyperborea uirides niue uerberat agros 
Iuppiter; obruitur campis genus omne ferarum, 
deprensaeque cadunt uolucres, et messis amaro 
strata gelu, fragor inde iugis, inde amnibus irae. 
ut uero elisit nubes Ioue tortus ab alto 
ignis et ingentes patuere in fulmine nautae, 
deriguere animi, manibusque horrore remissis 
arma aliena cadunt, rediit in pectora sexus. 
cernimus Aeacidas murisque inmane minantem 
Ancaeum et longa pellentem cuspide rupes  
Iphiton; attonito manifestus in agmine supra est 
Amphitryoniades puppemque alternus utrimque 
ingrauat et medias ardet descendere in undas. 
at leuis et miserae nondum mihi notus Iason 
transtra per et remos impressaque terga uirorum 
nunc magnum Oeniden, nunc ille hortatibus Idan 
et Talaum et cana rorantem aspergine ponti 
Tyndariden iterans gelidique in nube parentis 
uela laborantem Calain subnectere malo 
uoce manuque rogat; quatiunt impulsibus illi 
nunc freta, nunc muros, sed nec spumantia cedunt 
aequora, et incussae redeunt a turribus hastae. 
ipse graues fluctus clauumque audire negantem 
lassat agens Tiphys palletque et plurima mutat 
imperia ac laeuas dextrasque obtorquet in undas 
proram nauifragis auidam concurrere saxis, 
donec ab extremae cuneo ratis Aesone natus 
Palladios oleae, Mopsi gestamina, ramos 
extulit et, socium turba prohibente, poposcit 
foedera; praecipites uocem inuoluere procellae. 
tunc modus armorum, pariterque exhausta quierant 
flamina, confusoque dies respexit Olympo. 
quinquaginta illi, trabibus de more reuinctis, 
eminus abrupto quatiunt noua litora saltu, 
magnorum decora alta patrum, iam fronte sereni 
noscendique habitu, postquam timor iraque cessit 
uultibus. arcana sic fama erumpere porta 
caelicolas, si quando domos litusque rubentum 
Aethiopum et mensas amor est intrare minores; 
dant fluuii montesque locum, tum terra superbit  
gressibus et paulum respirat caelifer Atlans. 
hic et ab adserto nuper Marathone superbum 
Thesea et Ismarios, Aquilonia pignora, fratres, 
utraque quis rutila stridebant tempora penna, 
cernimus, hic Phoebo non indignante priorem 
Admetum et durae similem nihil Orphea Thracae, 
tunc prolem Calydone satam generumque profundi 
Nereos. ambiguo uisus errore lacessunt 
Oebalidae gemini; chlamys huic, chlamys ardet et illi, 
ambo hastile gerunt, umeros exertus uterque, 
nudus uterque genas, simili coma fulgurat astro. 
audet iter magnique sequens uestigia mutat 
Herculis et tarda quamuis se mole ferentem 
uix cursu tener aequat Hylas Lernaeaque tollens 
arma sub ingenti gaudet sudare pharetra. 
ergo iterum Venus et tacitis corda aspera flammis 
Lemniadum pertemptat Amor. tunc regia Iuno 
arma habitusque uirum pulchraeque insignia gentis 
mentibus insinuat, certatimque ordine cunctae 
hospitibus patuere fores; tunc primus in aris 
ignis, et infandis uenere obliuia curis; 
tunc epulae felixque sopor noctesque quietae, 
nec superum sine mente, reor, placuere fatentes. 
forsitan et nostrae fatum excusabile culpae 
noscere cura, duces. cineres furiasque meorum 
testor ut externas non sponte aut crimine taedas 
attigerim scit cura deum, etsi blandus Iason 
uirginibus dare uincla nouis sua iura cruentum 
Phasin habent, alios, Colchi, generatis amores. 
iamque exuta gelu tepuerunt sidera longis 
solibus, et uelox in terga reuoluitur annus. 
iam noua progenies partusque in uota soluti,  
et non speratis clamatur Lemnos alumnis. 
nec non ipsa tamen, thalami monimenta coacti, 
enitor geminos, duroque sub hospite mater 
nomen aui renouo; nec quae fortuna relictis 
nosse datur iam plena quater quinquennia degunt 
si modo fata sinunt aluitque rogata Lycaste. 
detumuere animi maris, et clementior Auster 
uela uocat ratis ipsa moram portusque quietos 
odit et aduersi tendit retinacula saxi. 
inde fugam Minyae, sociosque appellat Iason 
efferus, o utinam iam tunc mea litora rectis 
praeteruectus aquis, cui non sua pignora cordi, 
non promissa fides; certe stat fama remotis 
gentibus aequorei redierunt uellera Phrixi. 
ut stata lux pelago uenturumque aethera sensit 
Tiphys et occidui rubuere cubilia Phoebi, 
heu iterum gemitus, iterumque nouissima nox est. 
uix reserata dies, et iam rate celsus Iason 
ire iubet, primoque ferit dux uerbere pontum. 
illos e scopulis et summo uertice montis 
spumea porrecti dirimentes terga profundi 
prosequimur uisu, donec lassauit euntes 
lux oculos longumque polo contexere uisa est 
aequor et extremi pressit freta margine caeli. 
fama subit portus uectum trans alta Thoanta 
fraterna regnare Chio, mihi crimina nulla 
et uacuos arsisse rogos. fremit impia plebes 
sontibus accensae stimulis facinusque reposcunt. 
quin etiam occultae uulgo increbrescere uoces 
solane fida suis, nos autem in funera laetae?  
non deus haec fatumque? quid imperat urbe nefanda? 
talibus exanimis dictis et triste propinquat  
supplicium, nec regna iuuant uaga litora furtim 
incomitata sequor funestaque moenia linquo, 
qua fuga nota patris. sed non iterum obuius Euhan, 
nam me praedonum manus huc appulsa tacentem 
abripit et uestras famulam transmittit in oras. 
talia Lernaeis iterat dum regibus exul 
Lemnias et longa solatur damna querela 
inmemor absentis sic di suasistis! alumni, 
ille graues oculos languentiaque ora comanti 
mergit humo fessusque diu puerilibus actis 
labitur in somnos, prensa manus haeret in herba. 
interea campis, nemoris sacer horror Achaei, 
terrigena exoritur serpens tractuque soluto 
inmanem sese uehit ac post terga relinquit. 
liuida fax oculis, tumidi stat in ore ueneni 
spuma uirens, ter lingua uibrat, terna agmina adunci 
dentis, et auratae crudelis gloria fronti 
prominet. Inachio sanctum dixere Tonanti 
agricolae, cui cura loci et siluestribus aris 
pauper honos; nunc ille dei circumdare templa 
orbe uago labens, miserae nunc robora siluae 
atterit et uastas tenuat complexibus ornos;  
saepe super fluuios geminae iacet aggere ripae 
continuus, squamisque incisus adaestuat amnis. 
sed nunc, Ogygii iussis quando omnis anhelat 
terra dei trepidaeque latent in puluere Nymphae, 
saeuior anfractu laterum sinuosa retorquens 
terga solo siccique nocens furit igne ueneni. 
stagna per arentesque lacus fontesque repressos 
uoluitur et uacuis fluuiorum in uallibus errat, 
incertusque sui liquidum nunc aera lambit 
ore supinato, nunc arua gementia radens 
pronus adhaeret humo, si quid uiridantia sudent 
gramina; percussae calidis adflatibus herbae, 
qua tulit ora, cadunt, moriturque ad sibila campus 
quantus ab Arctois discriminat aethera Plaustris 
Anguis et usque Notos alienumque exit in orbem; 
quantus et ille sacri spiris intorta mouebat 
cornua Parnasi, donec tibi, Delie, fixus 
uexit harundineam centeno uulnere siluam. 
quis tibi, parue, deus tam magni pondera fati 
sorte dedit? tune hoc uix prima ad limina uitae 
hoste iaces? an ut inde sacer per saecula Grais 
gentibus et tanto dignus morerere sepulcro? 
occidis extremae destrictus uerbere caudae 
ignaro serpente puer, fugit ilicet artus 
somnus, et in solam patuerunt lumina mortem. 
cum tamen attonito moriens uagitus in auras 
excidit et ruptis inmutuit ore querelis, 
qualia non totas peragunt insomnia uoces, 
audiit Hypsipyle, facilemque negantia cursum 
exanimis genua aegra rapit; iam certa malorum 
mentis ab augurio sparsoque per omnia uisu 
lustrat humum quaerens et nota uocabula paruo  
nequiquam ingeminans nusquam ille, et prata recentes 
amisere notas. uiridi piger accubat hostis 
collectus gyro spatiosaque iugera complet 
sic etiam, obliqua ceruicem expostus in aluo. 
horruit infelix uisu longoque profundum 
incendit clamore nemus; nec territus ille, 
sed iacet. Argolicas ululatus flebilis aures 
impulit; extemplo monitu ducis aduolat ardens 
Arcas eques causamque refert. tunc squamea demum 
toruus ad armorum radios fremitumque uirorum 
colla mouet rapit ingenti conamine saxum, 
quo discretus ager, uacuasque impellit in auras 
arduus Hippomedon, quo turbine bellica quondam 
librati saliunt portarum in claustra molares. 
cassa ducis uirtus iam mollia colla refusus 
in tergum serpens uenientem exhauserat ictum. 
dat sonitum tellus, nemorumque per auia densi 
dissultant nexus. at non mea uulnera, clamat 
et trabe fraxinea Capaneus subit obuius, umquam 
effugies, seu tu pauidi ferus incola luci, 
siue deis, utinamque deis, concessa uoluptas, 
non, si consertum super haec mihi membra Giganta 
subueheres. uolat hasta tremens et hiantia monstri 
ora subit linguaeque secat fera uincla trisulcae, 
perque iubas stantes capitisque insigne corusci 
emicat, et nigri sanie perfusa cerebri 
figitur alta solo. longus uix tota peregit 
membra dolor, rapido celer ille uolumine telum 
circumit auulsumque ferens in opaca refugit 
templa dei; hic magno tellurem pondere mensus 
implorantem animam dominis adsibilat aris.  
illum et cognatae stagna indignantia Lernae, 
floribus et uernis adsuetae spargere Nymphae, 
et Nemees reptatus ager, lucosque per omnes 
siluicolae fracta gemuistis harundine Fauni. 
ipse etiam e summa iam tela poposcerat aethra 
Iuppiter, et dudum nimbique hiemesque coibant, 
ni minor ira deo grauioraque tela mereri 
seruatus Capaneus; moti tamen aura cucurrit 
fulminis et summas libauit uertice cristas. 
iamque pererratis infelix Lemnia campis, 
liber ut angue locus, modico super aggere longe 
pallida sanguineis infectas roribus herbas 
prospicit. huc magno cursum rapit effera luctu 
agnoscitque nefas, terraeque inlisa nocenti 
funeris in morem non uerba in fulmine primo, 
non lacrimas habet ingeminat misera oscula tantum 
incumbens animaeque fugam per membra tepentem 
quaerit hians. non ora loco, non pectora restant, 
rapta cutis, tenuia ossa patent nexusque madentes 
sanguinis imbre noui, totumque in uulnere corpus. 
ac uelut aligerae sedem fetusque parentis 
cum piger umbrosa populatus in ilice serpens, 
illa redit querulaeque domus mirata quietem 
iam stupet impendens aduectosque horrida maesto 
excutit ore cibos, cum solus in arbore paret 
sanguis et errantes per capta cubilia plumae. 
ut laceros artus gremio miseranda recepit 
intexitque comis, tandem laxata dolori 
uox inuenit iter, gemitusque in uerba soluti  
o mihi desertae natorum dulcis imago, 
Archemore, o rerum et patriae solamen ademptae 
seruitiique decus, qui te, mea gaudia, sontes 
extinxere dei, modo quem digressa reliqui 
lasciuum et prono uexantem gramina cursu? 
heu ubi siderei uultus? ubi uerba ligatis 
imperfecta sonis risusque et murmura soli 
intellecta mihi? quotiens tibi Lemnon et Argo 
sueta loqui et longa somnum suadere querela! 
sic equidem luctus solabar et ubera paruo 
iam materna dabam, cui nunc uenit inritus orbae 
lactis et infelix in uulnera liquitur imber. 
nosco deos o dura mei praesagia somni 
nocturnique metus, et numquam impune per umbras 
attonitae mihi uisa Venus! quos arguo diuos? 
ipsa ego te quid enim timeam moritura fateri? 
exposui fatis. quae mentem insania traxit? 
tantane me tantae tenuere obliuia curae? 
dum patrios casus famaeque exorsa retracto 
ambitiosa meae pietas haec magna fidesque!, 
exsolui tibi, Lemne, nefas; ubi letifer anguis, 
ferte, duces, meriti si qua est mihi gratia duri, 
si quis honos dictis, aut uos extinguite ferro, 
ne tristes dominos orbamque inimica reuisam 
Eurydicen, quamquam haud illi mea cura dolendo 
cesserit. hocne ferens onus inlaetabile matris 
transfundam gremio? quaeme prius ima sub umbras 
mergat humus! simul haec terraque et sanguine uultum 
sordida magnorum circa uestigia regum 
uertitur et tacite maerentibus imputat undas. 
et iam sacrifici subitus per tecta Lycurgi 
nuntius implerat lacrimis ipsumque domumque, 
ipsum aduentantem Persei uertice sancto 
montis, ubi auerso dederat prosecta Tonanti, 
et caput iratis rediens quassabat ab extis. 
hic sese Argolicis inmunem seruat ab armis,  
haud animi uacuus, sed templa araeque tenebant. 
necdum etiam responsa deum monitusque uetusti 
exciderant uoxque ex adytis accepta profundis 
prima, Lycurge, dabis Dircaeo funera bello. 
id cauet, et maestus uicini puluere Martis 
angitur ad lituos periturisque inuidet armis. 
ecce fides superum! laceras comitata Thoantis 
aduehit exequias, contra subit obuia mater, 
femineos coetus plangentiaque agmina ducens. 
at non magnanimo pietas ignaua Lycurgo 
fortior ille malis, lacrimasque insana resorbet 
ira patris, longo rapit arua morantia passu 
uociferans illa autem ubinam, cui parua cruoris 
laetaue damna mei? uiuitne? impellite raptam, 
ferte citi comites; faxo omnis fabula Lemni 
et pater et tumidae generis mendacia sacri 
exciderint. ibat letumque inferre parabat 
ense furens rapto; uenienti Oeneius heros 
impiger obiecta proturbat pectora parma, 
ac simul infrendens siste hunc, uesane, furorem, 
quisquis es! et pariter Capaneus acerque reducto 
adfuit Hippomedon rectoque Erymanthius ense, 
ac iuuenem multo praestringunt lumine; at inde 
agrestum pro rege manus. quos inter Adrastus 
mitius et sociae ueritus commercia uittae  
Amphiaraus ait, ne, quaeso! absistite ferro, 
unus auum sanguis, neue indulgete furori, 
tuque prior. sed non sedato pectore Tydeus 
subicit anne ducem seruatricemque cohortis  
Inachiae ingratis coram tot milibus audes 
mactare in tumulos quanti pro funeris ultor!, 
cui regnum genitorque Thoas et lucidus Euhan 
stirpis auus? timidone parum, quod gentibus actis 
undique in arma tuis inter rapida agmina pacem 
solus habes? habeasque, et te uictoria Graium 
inueniat tumulis etiamnum haec fata gementem. 
dixerat, et tandem cunctante modestior ira 
ille refert equidem non uos ad moenia Thebes 
rebar et hostiles huc aduenisse cateruas. 
pergite in excidium socii, si tanta uoluptas, 
sanguinis, imbuite arma domi, atque haec inrita dudum 
templa Iouis quid enim haud licitum? ferat impius ignis, 
si uilem, tanti premerent cum pectora luctus, 
in famulam ius esse ratus dominoque ducique. 
sed uidet haec, uidet ille deum regnator, et ausis, 
sera quidem, manet ira tamen. sic fatus, et arces 
respicit. atque illic alio certamine belli 
tecta fremunt; uolucres equitum praeuerterat alas 
Fama recens, geminos alis amplexa tumultus 
illi ad fata rapi atque illi iam occumbere leto, 
sic meritam, Hypsipylen iterant, creduntque nec irae 
fit mora, iamque faces et tela penatibus instant, 
uertere regna fremunt raptumque auferre Lycurgum 
cum Ioue cumque aris; resonant ululatibus aedes 
femineis, uersusque dolor dat terga timori.  
alipedum curru sed enim sublimis Adrastus 
secum ante ora uirum fremibunda Thoantida portans 
it medius turmis et, parcite, parcite! clamat, 
nil actum saeue, meritus nec tale Lycurgus 
excidium, gratique inuentrix fluminis ecce. 
sic ubi diuersis maria euertere procellis 
hinc Boreas Eurusque, illinc niger imbribus Auster, 
pulsa dies regnantque hiemes, uenit aequoris alti 
rex sublimis equis, geminusque ad spumea Triton 
frena natans late pelago dat signa cadenti, 
et iam plana Thetis, montesque et litora crescunt. 
quis superum tanto solatus funera uoto 
pensauit lacrimas inopinaque gaudia maestae 
rettulit Hypsipylae? tu gentis conditor, Euhan, 
qui geminos iuuenes Lemni de litore uectos 
intuleras Nemeae mirandaque fata parabas. 
causa uiae genetrix, nec inhospita tecta Lycurgi 
praebuerant aditus, et protinus ille tyranno 
nuntius extinctae miserando uulnere prolis. 
ergo adsunt comites pro fors et caeca futuri 
mens hominum! regique fauent; sed Lemnos ad aures 
ut primum dictusque Thoas, per tela manusque 
inruerant, matremque auidis complexibus ambo 
diripiunt flentes alternaque pectora mutant. 
illa uelut rupes inmoto saxea uisu 
haeret et expertis non audet credere diuis. 
ut uero et uultus et signa Argoa relictis 
ensibus atque umeris amborum intextus Iason, 
cesserunt luctus, turbataque munere tanto 
corruit, atque alio maduerunt lumina fletu. 
addita signa polo, laetoque ululante tumultu 
tergaque et aera dei motas crepuere per auras. 
tunc pius Oeclides, ut prima silentia uulgi 
mollior ira dedit, placidasque accessus ad aures 
audite, o ductor Nemeae lectique potentes  
Inachidae, quae certus agi manifestat Apollo. 
iste quidem Argolicis haud olim indebitus armis 
luctus adest, recto descendunt limite Parcae 
et sitis interitu fluuiorum et letifer anguis 
et puer, heu nostri signatus nomine fati, 
Archemorus, cuncta haec superum demissa suprema 
mente fluunt. differte animos festinaque tela 
ponite; mansuris donandus honoribus infans. 
et meruit; det pulchra suis libamina Virtus 
manibus, atque utinam plures innectere pergas, 
Phoebe, moras, semperque nouis bellare uetemur 
casibus, et semper Thebe funesta recedat. 
at uos magnorum transgressi fata parentum 
felices, longum quibus hinc per saecula nomen, 
dum Lernaea palus et dum pater Inachus ibit, 
dum Nemea tremulas campis iaculabitur umbras, 
ne fletu uiolate sacrum, ne plangite diuos 
nam deus iste, deus, Pyliae nec fata senectae 
maluerit, Phrygiis aut degere longius annis. 
finierat, caeloque cauam nox induit umbram.  
LIBER SEXTVS 
Nuntia multiuago Danaas perlabitur urbes 
Fama gradu, sancire nouo sollemnia busto 
Inachidas ludumque super, quo Martia bellis 
praesudare paret seseque accendere uirtus. 
Graium ex more decus primus Pisaea per arua 
hunc pius Alcides Pelopi certauit honorem 
puluereumque fera crinem detersit oliua; 
proxima uipereo celebratur libera nexu 
Phocis, Apollineae bellum puerile pharetrae; 
mox circum tristes seruata Palaemonis aras 
nigra superstitio, quotiens animosa resumit 
Leucothea gemitus et amica ad litora festa 
tempestate uenit planctu conclamat uterque 
Isthmos, Echioniae responsant flebile Thebae. 
et nunc eximii regum, quibus Argos alumnis 
conexum caelo, quorumque ingentia tellus 
Aonis et Tyriae suspirant nomina matres, 
concurrunt nudasque mouent in proelia uires. 
ceu primum ausurae trans alta ignota biremes, 
seu Tyrrhenam hiemem, seu stagna Aegaea lacessant, 
tranquillo prius arma lacu clauumque leuesque 
explorant remos atque ipsa pericula discunt; 
at cum experta cohors, tunc pontum inrumpere fretae 
longius ereptasque oculis non quaerere terras. 
clara laboriferos caelo Tithonia currus 
extulerat uigilesque deae pallentis habenas 
et Nox et cornu fugiebat Somnus inani; 
iam plangore uiae, gemitu iam regia mugit 
flebilis, acceptos longe nemora auia frangunt 
multiplicantque sonos. sedet ipse exutus honoro 
uittarum nexu genitor squalentiaque ora  
sparsus et incultam ferali puluere barbam. 
asperior contra planctusque egressa uiriles 
exemplo famulas premit hortaturque uolentes 
orba parens, lacerasque super procumbere nati 
reliquias ardet totiensque auulsa refertur. 
arcet et ipse pater. mox ut maerentia dignis 
uultibus Inachii penetrarunt limina reges, 
ceu noua tunc clades et primo saucius infans 
uulnere letalisue inrumperet atria serpens, 
sic alium ex alio quamquam lassata fragorem 
pectora congeminant, integratoque resultant 
accensae clamore fores sensere Pelasgi 
inuidiam et lacrimis excusant crimen obortis. 
ipse, datum quotiens intercisoque tumultu 
conticuit stupefacta domus, solatur Adrastus 
adloquiis genitorem ultro, nunc fata recensens 
resque hominum duras et inexorabile pensum, 
nunc aliam prolem mansuraque numine dextro 
pignora. nondum orsis modus, et lamenta redibant. 
ille quoque adfatus non mollius audit amicos 
quam trucis Ionii rabies clamantia ponto 
uota uirum aut tenues curant uaga fulmina nimbos. 
tristibus interea ramis teneraque cupresso 
damnatus flammae torus et puerile feretrum 
texitur ima uirent agresti stramina cultu; 
proxima gramineis operosior area sertis, 
et picturatus morituris floribus agger; 
tertius adsurgens Arabum strue tollitur ordo 
Eoas complexus opes incanaque glebis 
tura et ab antiquo durantia cinnama Belo. 
summa crepant auro, Tyrioque attollitur ostro 
molle supercilium, teretes hoc undique gemmae 
inradiant, medio Linus intertextus acantho  
letiferique canes opus admirabile semper 
oderat atque oculos flectebat ab omine mater. 
arma etiam et ueterum exuuias circumdat auorum 
gloria mixta malis adflictaeque ambitus aulae, 
ceu grande exequiis onus atque inmensa ferantur 
membra rogo, sed cassa tamen sterilisque dolentes 
fama iuuat, paruique augescunt funere manes. 
inde ingens lacrimis honor et miseranda uoluptas, 
muneraque in cineres annis grauiora feruntur; 
namque illi et pharetras breuioraque tela dicarat 
festinus uoti pater insontesque sagittas; 
iam tunc et nota stabuli de gente probatos 
in nomen pascebat equos cinctusque sonantes 
armaque maiores expectatura lacertos. 
spes auidi quas, non in nomen credula, uestes 
urguebat studio cultusque insignia regni 
purpureos sceptrumque minus, cuncta ignibus atris 
damnat atrox suaque ipse parens gestamina ferri, 
si damnis rabidum queat exaturare dolorem. 
parte alia gnari monitis exercitus instat 
auguris aeriam truncis nemorumque ruina, 
montis opus, cumulare pyram, quae crimina caesi 
anguis et infausti cremet atra piacula belli.  
his labor accisam Nemeen umbrosaque tempe 
praecipitare solo lucosque ostendere Phoebo. 
sternitur extemplo ueteres incaedua ferro  
silua comas, largae qua non opulentior umbrae 
Argolicos inter saltusque educta Lycaeos 
extulerat super astra caput stat sacra senectae 
numine, nec solos hominum transgressa ueterno 
fertur auos, Nymphas etiam mutasse superstes 
Faunorumque greges. aderat miserabile luco 
excidium fugere ferae, nidosque tepentes 
absiliunt metus urguet aues; cadit ardua fagus 
Chaoniumque nemus brumaeque inlaesa cupressus, 
procumbunt piceae, flammis alimenta supremis, 
ornique iliceaeque trabes metuendaque suco 
taxus et infandos belli potura cruores 
fraxinus atque situ non expugnabile robur. 
hinc audax abies et odoro uulnere pinus 
scinditur, adclinant intonsa cacumina terrae 
alnus amica fretis nec inhospita uitibus ulmus. 
dat gemitum tellus non sic euersa feruntur 
Ismara cum fracto Boreas caput extulit antro, 
non grassante Noto citius nocturna peregit 
flamma nemus. linquunt flentes dilecta locorum 
otia cana Pales Siluanusque arbiter umbrae 
semideumque pecus, migrantibus aggemit illis 
silua, nec amplexae dimittunt robora Nymphae. 
ut cum possessas auidis uictoribus arces 
dux raptare dedit, uix signa audita, nec urbem 
inuenias; ducunt sternuntque abiguntque feruntque 
inmodici, minor ille fragor quo bella gerebant. 
iamque pari cumulo geminas, hanc tristibus umbris 
ast illam superis, aequus labor auxerat aras,  
cum signum luctus cornu graue mugit adunco 
tibia, cui teneros suetum producere manes 
lege Phrygum maesta. Pelopem monstrasse ferebant 
exequiale sacrum carmenque minoribus umbris 
utile, quo geminis Niobe consumpta pharetris 
squalida bissenas Sipylon deduxerat urnas. 
portant inferias arsuraque fercula primi 
Graiorum, titulisque pios testantur honores 
gentis quisque suae; longo post tempore surgit 
colla super iuuenum numero dux legerat omni 
ipse fero clamore torus. cinxere Lycurgum 
Lernaei proceres, genetricem mollior ambit 
turba; nec Hypsipyle raro subit agmine uallant 
Inachidae memores, sustentant liuida nati 
bracchia et inuentae concedunt plangere matri. 
illic infaustos ut primum egressa penates 
Eurydice, nudo uocem de pectore rumpit 
planctuque et longis praefata ululatibus infit 
non hoc Argolidum coetu circumdata matrum 
speraui te, nate, sequi, nec talia demens 
fingebam uotis annorum elementa tuorum, 
nil saeuum reputans etenim his in finibus aeui 
unde ego bella tibi Thebasque ignara timerem? 
cui superum nostro committere sanguine pugnas 
dulce? quis hoc armis uouit scelus? at tua nondum, 
Cadme, domus, nullus Tyrio grege plangitur infans. 
primitias egomet lacrimarum et caedis acerbae, 
ante tubas ferrumque, tuli, dum deside cura 
credo sinus fidos altricis et ubera mando. 
quidni ego? narrabat seruatum fraude parentem 
insontesque manus. en quam ferale putemus 
abiurasse sacrum et Lemni gentilibus unam 
inmunem furiis! haec illa et creditis ausae?  
haec pietate potens solis abiecit in aruis 
non regem dominumquealienos impia partus, 
hoc tantum, siluaque infamis tramite liquit 
quem non anguis atrox quid enim hac opus, ei mihi, leti 
mole fuit? tantum caeli uiolentior aura 
impulsaeque Noto frondes cassusque ualeret 
exanimare timor. nec uos incessere luctu 
orba habeo, fixum matri inmotumque manebat 
hac altrice nefas; atquin et blandus ad illam 
nate magis solam nosse atque audire uocantem 
ignarusque mei nulla ex te gaudia matri. 
illa tuos questus lacrimososque impia risus 
audiit et uocis decerpsit murmura primae. 
illa tibi genetrix semper dum uita manebat, 
nunc ego. sed miserae mihi nec punire potestas 
sic meritam! quid dona, duces, quid inania fertis 
iusta rogis? illam nil poscunt amplius umbrae, 
illam, oro, cineri simul excisaeque parenti 
reddite, quaeso, duces, per ego haec primordia belli 
cui peperi; sic aequa gemant mihi funera matres 
Ogygiae. sternit crines iteratque precando 
reddite, nec uero crudelem auidamque uocate 
sanguinis occumbam pariter, dum uulnere iusto 
exaturata oculos unum impellamur in ignem. 
talia uociferans alia de parte gementem 
Hypsipylen neque enim illa comas nec pectora seruat 
agnouit longe et socium indignata dolorem  
hoc saltem, o proceres, tuque o, cui pignora nostri 
proturbata tori prohibete, auferte supremis 
inuisam exequiis. quid se funesta parenti 
miscet et in nostris spectatur et ipsa ruinis? 
cui luget complexa suos? dixitque repente 
concidit abruptisque obmutuit ore querelis. 
sic ait abruptisque inmutuit ore querelis. 
non secus ac primo fraudatum lacte iuuencum, 
cui trepidae uires et solus ab ubere sanguis, 
seu fera seu duras auexit pastor ad aras; 
nunc uallem spoliata parens, nunc flumina questu, 
nunc armenta mouet uacuosque interrogat agros; 
tunc piget ire domum, maestoque nouissima campo 
exit et oppositas impasta auertitur herbas. 
at genitor sceptrique decus cultusque Tonantis 
inicit ipse rogis, tergoque et pectore fusam 
caesariem ferro minuit sectisque iacentis 
obnubit tenuia ora comis, ac talia fletu 
uerba pio miscens alio tibi, perfide, pacto, 
Iuppiter, hunc crinem uoti reus ante dicaram, 
si pariter uirides nati libare dedisses 
ad tua templa genas; sed non ratus ore sacerdos, 
damnataeque preces; ferat haec, quae dignior, umbra. 
iam face subiecta primis in frondibus ignis 
exclamat; labor insanos arcere parentes. 
stant iussi Danaum atque obtentis eminus armis 
prospectu uisus interclusere nefasto. 
ditantur flammae; non umquam opulentior illic 
ante cinis crepitant gemmae, atque inmane liquescit  
argentum, et pictis exsudat uestibus aurum; 
nec non Assyriis pinguescunt robora sucis, 
pallentique croco strident ardentia mella, 
spumantesque mero paterae uerguntur et atri 
sanguinis et rapto gratissima cymbia lactis. 
tunc septem numero turmas centenus ubique 
surgit eques uersis ducunt insignibus ipsi 
Graiugenae reges, lustrantque ex more sinistro 
orbe rogum et stantes inclinant puluere flammas. 
ter curuos egere sinus, inlisaque telis 
tela sonant, quater horrendum pepulere fragorem 
arma, quater mollem famularum bracchia planctum. 
semianimas alter pecudes spirantiaque ignis 
accipit armenta; hic luctus abolere nouique 
funeris auspicium uates, quamquam omina sentit 
uera, iubet dextri gyro et uibrantibus hastis 
hac redeunt, raptumque suis libamen ab armis 
quisque iacit, seu frena libet seu cingula flammis 
mergere seu iaculum summae seu cassidis umbram. 
multa gemunt extra raucis concentibus agri, 
et lituis aures circum pulsantur acutis. 
terretur clamore nemus sic Martia uellunt 
signa tubae, nondum ira calet, nec sanguine ferrum  
inrubuit, primus bellorum comitur illo 
uultus, honoris opus. stat adhuc incertus in alta 
nube quibus sese Mauors indulgeat armis. 
finis erat, lassusque putres iam Mulciber ibat 
in cineres; instant flammis multoque soporant 
imbre rogum, posito donec cum sole labores 
exhausti; seris uix cessit cura tenebris. 
roscida iam nouies caelo dimiserat astra 
Lucifer et totidem Lunae praeuenerat ignes 
mutato nocturnus equo nec conscia fallit 
sidera et alterno deprenditur unus in ortu 
mirum opus accelerasse manus! stat saxea moles, 
templum ingens cineri, rerumque effictus in illa 
ordo docet casus fessis hic flumina monstrat 
Hypsipyle Danais, hic reptat flebilis infans, 
hic iacet, extremum tumuli circum asperat orbem 
squameus; expectes morientis ab ore cruenta 
sibila, marmorea sic uoluitur anguis in hasta. 
iamque auidum pugnas uisendi uulgus inermes 
fama uocat cunctos aruis ac moenibus adsunt 
exciti; illi etiam quis belli incognitus horror, 
quos effeta domi, quos prima reliquerat aetas, 
conueniunt non aut Ephyraeo in litore tanta 
umquam aut Oenomai fremuerunt agmina circo.  
collibus incuruis uiridique obsessa corona 
uallis in amplexu nemorum sedet; hispida circum 
stant iuga, et obiectus geminis umbonibus agger 
campum exire uetat, longo quem tramite planum 
gramineae frontes sinuataque caespite uiuo 
mollia non subitis augent fastigia cliuis. 
illic conferti, iam sole rubentibus aruis, 
bellatrix sedere cohors; ibi corpore mixto 
metiri numerum uultusque habitusque suorum 
dulce uiris, tantique iuuat fiducia belli.  
centum ibi nigrantes, armenti robora, tauros 
lenta mole trahunt; idem numerusque colorque 
matribus et nondum lunatis fronte iuuencis. 
exin magnanimum series antiqua parentum 
inuehitur, miris in uultum animata figuris. 
primus anhelantem duro Tirynthius angens 
pectoris attritu sua frangit in ossa leonem. 
haud illum impauidi quamuis et in aere suumque 
Inachidae uidere decus. pater ordine iuncto 
laeuus harundineae recubans super aggere ripae 
cernitur emissaeque indulgens Inachus urnae. 
Io post tergum, iam prona dolorque parentis, 
spectat inocciduis stellatum uisibus Argum. 
ast illam melior Phariis erexerat aruis 
Iuppiter atque hospes iam tunc Aurora colebat. 
Tantalus inde parens, non qui fallentibus undis 
inminet aut refugae sterilem rapit aera siluae, 
sed pius et magni uehitur conuiua Tonantis. 
parte alia uictor curru Neptunia tendit 
lora Pelops, prensatque rotas auriga natantes 
Myrtilos et uolucri iam iamque relinquitur axe. 
et grauis Acrisius speciesque horrenda Coroebi 
et Danae culpata sinus et in amne reperto 
tristis Amymone, paruoque Alcmena superbit  
Hercule tergemina crinem circumdata luna. 
iungunt discordes inimica in foedera dextras 
Belidae fratres, sed uultu mitior astat 
Aegyptus; Danai manifestum agnoscere ficto 
ore notas pacisque malae noctisque futurae. 
mille dehinc species. tandem satiata uoluptas 
praestantesque uiros uocat ad sua praemia uirtus. 
primus sudor equis. dic incluta, Phoebe, regentum 
nomina, dic ipsos; neque enim generosior umquam 
alipedum conlata acies, ceu praepete cursu 
confligant densae uolucres aut litore in uno 
Aeolus insanis statuat certamina uentis. 
ducitur ante omnes rutilae manifestus Arion 
igne iubae. Neptunus equo, si certa priorum 
fama, pater; primus teneri laesisse lupatis 
ora et litoreo domitasse in puluere fertur, 
uerberibus parcens; etenim insatiatus eundi 
ardor et hiberno par inconstantia ponto. 
saepe per Ionium Libycumque natantibus ire 
interiunctus equis omnesque adsuerat in oras 
caeruleum deferre patrem; stupuere relicta 
Nubila, certantesque Eurique Notique sequuntur. 
nec minor in terris bella Eurysthea gerentem 
Amphitryoniaden alto per gramina sulco 
duxerat, illi etiam ferus indocilisque teneri. 
mox diuum dono regis dignatus Adrasti 
imperia et multum mediis mansueuerat annis. 
tunc rector genero Polynici indulget agendum 
multa monens, ubi feruor equo, qua suetus ab arte  
mulceri, ne saeua manus, ne liber habenis 
impetus. urgue alios, inquit, stimulisque minisque; 
ille ibit, minus ipse uoles. sic ignea lora 
cum daret et rapido Sol natum imponeret axi, 
gaudentem lacrimans astra insidiosa docebat 
nolentesque teri zonas mediamque polorum 
temperiem pius ille quidem et formidine cauta, 
sed iuuenem durae prohibebant discere Parcae. 
Oebalios sublimis agit, spes proxima palmae, 
Amphiaraus equos; tua furto lapsa propago, 
Cyllare, dum Scythici diuersus ad ostia Ponti 
Castor Amyclaeas remo permutat habenas. 
ipse habitu niueus, niuei dant colla iugales, 
concolor est albis et cassis et infula cristis. 
quin et Thessalicis felix Admetus ab oris 
uix steriles compescit equas, Centaurica dicunt 
semina credo, adeo sexum indignantur, et omnis 
in uires adducta Venus; noctemque diemque 
adsimulant maculis internigrantibus albae 
tantus uterque color, credi nec degener illo 
de grege, Castaliae stupuit qui sibila cannae 
laetus et audito contempsit Apolline pasci. 
ecce et Iasonidae iuuenes, noua gloria matris 
Hypsipyles, subiere iugo, quo uectus uterque, 
nomen auo gentile Thoas atque omine dictus 
Euneos Argoo. geminis eadem omnia uultus, 
currus, equi, uestes, par et concordia uoti, 
uincere uel solo cupiunt a fratre relinqui. 
it Chromis Hippodamusque, alter satus Hercule magno, 
alter ab Oenomao dubites uter effera presset 
frena magis. Getici pecus hic Diomedis, at ille  
Pisaei iuga patris habet, crudelibus ambo 
exuuiis diroque imbuti sanguine currus. 
metarum instar erat hinc nudo robore quercus, 
olim omnes exuta comas, hinc saxeus umbo, 
arbiter agricolis; finem iacet inter utrumque 
quale quater iaculo spatium, ter harundine, uincas. 
interea cantu Musarum nobile mulcens 
concilium citharaeque manus insertus Apollo 
Parnasi summo spectabat ab aethere terras. 
orsa deum, nam saepe Iouem Phlegramque suique 
anguis opus fratrumque pius cantarat honores. 
tunc aperit quis fulmen agat, quis sidera ducat 
spiritus, unde animi fluuiis, quae pabula uentis, 
quo fonte inmensum uiuat mare, quae uia solis 
praecipitet noctem, quae porrigat, imane tellus 
an media et rursus mundo succincta latenti. 
finis erat, differt auidas audire sorores, 
dumque chelyn lauro tectumque inlustre coronae 
subligat et picto discingit pectora limbo, 
haud procul Herculeam Nemeen clamore reductus 
aspicit atque illic ingens certaminis instar 
quadriiugi. noscit cunctos, et forte propinquo 
constiterant Admetus et Amphiaraus in aruo. 
tunc secum quisnam iste duos, fidissima Phoebi 
nomina, commisit deus in discrimina reges?  
ambo pii carique ambo; nequeam ipse priorem 
dicere. Peliacis hic cum famularer in aruis 
sic Iouis imperia et nigrae uoluere Sorores, 
tura dabat famulo nec me sentire minorem 
ausus; at hic tripodum comes et pius artis alumnus 
aetheriae. potior meritis tamen ille, sed huius 
extrema iam fila colu; datur ordo senectae 
Admeto serumque mori; tibi nulla supersunt 
gaudia, nam Thebae iuxta et tenebrosa uorago. 
scis miser, et nostrae pridem cecinere uolucres. 
dixit, et os fletu paene inuiolabile tinctus 
extemplo Nemeen radiante per aera saltu 
ocior et patrio uenit igne suisque sagittis. 
ipse olim in terris, caelo uestigia durant, 
claraque per zephyros etiamnum semita lucet. 
et iam sortitus Prothous uersarat aena 
casside, iamque locus cuique est et liminis ordo. 
terrarum decora ampla uiri, decora aequa iugales, 
diuum utrumque genus, stant uno margine clausi, 
spesque audaxque una metus et fiducia pallens. 
nil fixum cordi pugnant exire pauentque, 
concurrit summos animosum frigus in artus. 
qui dominis, idem ardor equis; face lumina surgunt, 
ora sonant morsu, spumisque et sanguine ferrum 
uritur, impulsi nequeunt obsistere postes 
claustraque, compressae transfumat anhelitus irae. 
stare adeo miserum est, pereunt uestigia mille 
ante fugam, absentemque ferit grauis ungula campum. 
circumstant fidi, nexusque et torta iubarum  
expediunt firmantque animos et plurima monstrant. 
insonuit contra Tyrrhenum murmur, et omnes 
exiluere loco. quae tantum carbasa ponto, 
quae bello sic tela uolant, quae nubila caelo? 
amnibus hibernis minor est, minor impetus igni, 
tardius astra cadunt, glomerantur tardius imbres, 
tardius e summo decurrunt flumina monte. 
emissos uidere atque agnouere Pelasgi, 
et iam rapti oculis, iam caeco puluere mixti 
una in nube latent, uultusque umbrante tumultu 
uix inter sese clamore et nomine noscunt. 
euoluere globum, et spatio quo quisque ualebat 
diducti. delet sulcos iterata priores 
orbita, nunc auidi prono iuga pectore tangunt, 
nunc pugnante genu et pressis duplicantur habenis. 
colla toris crinita tument, stantesque repectit 
aura iubas, bibit albentes humus arida nimbos. 
fit sonus inmanisque pedum tenuisque rotarum 
nulla manu requies, densis insibilat aer 
uerberibus; gelida non crebrior exilit Arcto 
grando, nec Oleniis manant tot cornibus imbres. 
senserat adductis alium praesagus Arion 
stare ducem loris, dirumque expauerat insons 
Oedipodioniden; iam illinc a limine discors 
iratusque oneri solito truculentior ardet.  
Inachidae credunt accensum laudibus; ille 
aurigam fugit, aurigae furiale minatur 
efferus, et campo dominum circumspicit omni. 
ante tamen cunctos sequitur longeque secundus 
Amphiaraus agit, quem Thessalus aequat eundo 
Admetus; iuxta gemini, nunc Euneos ante 
et nunc ante Thoas, cedunt uincuntque, nec umquam 
ambitiosa pios conlidit gloria fratres. 
postremum discrimen erant Chromis asper et asper 
Hippodamus, non arte rudes, sed mole tenentur 
cornipedum; prior Hippodamus fert ora sequentum, 
fert gemitus multaque umeros incenditur aura. 
sperauit flexae circum compendia metae  
interius ductis Phoebeius augur habenis 
anticipasse uiam; nec non et Thessalus heros 
spe propiore calet, dum non cohibente magistro 
spargitur in gyros dexterque exerrat Arion. 
iam prior Oeclides et iam non tertius ibat 
Admetus, laxo cum denique ab orbe reductus 
aequoreus sonipes premit euaditque parumper 
gauisos; subit astra fragor, caelumque tremescit, 
omniaque excusso patuere sedilia uulgo. 
sed nec lora regit nec uerbera pallidus audet 
Labdacides lassa ueluti ratione magister 
in fluctus, in saxa ruit nec iam amplius astra 
respicit et uictam proiecit casibus artem. 
rursus praecipites in recta ac deuia campi 
obliquant tenduntque uias, iterum axibus axes  
inflicti, radiisque rotae; pax nulla fidesque. 
bella geri ferro leuius, bella horrida, credas; 
is furor in laudes. trepidant mortemque minantur, 
multaque transuersis praestringitur ungula campis. 
nec iam sufficiunt stimuli, non uerbera; uoce 
nominibusque cient Pholoen Admetus et Irin 
funalemque Thoen, rapidum Danaeius augur 
Ascheton increpitans meritumque uocabula Cycnum. 
audit et Herculeum Strymon Chromin, Euneon audit 
igneus Aetion; tardumque Cydona lacessit 
Hippodamus, uariumque Thoas rogat ire Podarcen. 
solus Echionides errante silentia curru 
maesta tenet trepidaque timet se uoce fateri. 
uixdum coeptus equis labor, et iam puluere quarto 
campum ineunt, iamque et tepidis sudoribus artus 
effeti, et crassum rapit eiectatque uaporem 
cornipedum flammata sitis, nec iam integer illis 
impetus, et longi suspendunt ilia flatus. 
hic anceps Fortuna diu decernere primum 
ausa uenit. ruit, Haemonium dum feruidus instat 
Admetum superare, Thoas, nec praetulit ullam 
frater opem. uelit ille quidem, sed Martius ante 
obstitit Hippodamus mediasque inmisit habenas. 
mox Chromis Hippodamum metae interioris ad orbem 
uiribus Herculeis et toto robore patris 
axe tenet prenso; luctantur abire iugales 
nequiquam frenosque et colla rigentia tendunt. 
ut Siculas si quando rates tenet aestus et ingens 
auster agit, medio stant uela tumentia ponto. 
tunc ipsum fracto curru deturbat, et isset 
ante Chromis; sed Thraces equi ut uidere iacentem  
Hippodamum, redit illa fames, iam iamque trementem 
partiti furiis, ni frena ipsosque frementes 
oblitus palmae retro Tirynthius heros 
torsisset uictusque et conlaudatus abisset. 
at tibi promissos iamdudum Phoebus honores, 
Amphiarae, cupit. tandem ratus apta fauori 
tempora puluerei uenit in spatia horrida circi, 
cum iam in fine uiae, et summum uictoria nutat; 
anguicomam monstri effigiem, saeuissima uisu 
ora, mouet siue ille Erebo seu finxit in astus 
temporis, innumera certe formidine cultum 
tollit in astra nefas. non illud ianitor atrae 
impauidus Lethes, non ipsae horrore sine alto 
Eumenides uidisse queant, turbasset euntes 
Solis equos Martisque iugum. nam flauus Arion 
ut uidit, saliere iubae, atque erectus in armos 
stat sociumque iugi comitesque utrimque laboris 
secum alte suspendit equos. ruit ilicet exul 
Aonius nexusque diu per terga uolutus 
exuit abripitur longe moderamine liber 
currus; at hunc putri praeter tellure iacentem 
Taenarii currus et Thessalus axis et heros 
Lemnius obliqua, quantum uitare dabatur, 
transabiere fuga. tandem caligine mersum 
erigit accursu comitum caput aegraque tollit 
membra solo, et socero redit haud speratus Adrasto. 
quis mortis, Thebane, locus, nisi dura negasset 
Tisiphone, quantum poteras dimittere bellum! 
te Thebe fraterque palam, te plangeret Argos, 
te Nemea, tibi Lerna comas Larisaque supplex 
poneret, Archemori maior colerere sepulcro. 
tum uero Oeclides, quamquam iam certa sequenti 
praemia, cum uacuus domino praeiret Arion,  
ardet adhuc cupiens uel inanem uincere currum. 
dat uires refouetque deus; uolat ocior Euro, 
ceu modo carceribus dimissus in arua solutis, 
uerberibusque iubas et terga lacessit habenis 
Ascheton increpitansque leuem Cycnumque niualem. 
nunc, saltem dum nemo prior, rapit igneus orbes 
axis, et effusae longe sparguntur harenae. 
dat gemitum tellus et iam tum saeua minatur. 
forsitan et uicto prior isset Arione Cycnus, 
sed uetat aequoreus uinci pater hinc uice iusta 
gloria mansit equo, cessit uictoria uati. 
huic pretium palmae gemini cratera ferebant 
Herculeum iuuenes illum Tirynthius olim 
ferre manu sola spumantemque ore supino 
uertere, seu monstri uictor seu Marte, solebat. 
Centauros habet arte truces aurumque figuris 
terribile hic mixta Lapitharum caede rotantur 
saxa, faces aliique iterum crateres; ubique 
ingentes morientum irae; tenet ipse furentem 
Hylaeum et torta molitur robora barba. 
at tibi Maeonio fertur circumflua limbo 
pro meritis, Admete, chlamys repetitaque multo 
murice Phrixei natat hic contemptor ephebus 
aequoris et picta tralucet caerulus unda;  
in latus ire manu mutaturusque uidetur 
bracchia, nec siccum speres in stamine crinem; 
contra autem frustra sedet anxia turre suprema 
Sestias in speculis, moritur prope conscius ignis. 
has Adrastus opes dono uictoribus ire 
imperat; at generum famula solatur Achaea. 
sollicitat tunc ampla uiros ad praemia cursu 
praeceleres agile studium et tenuissima uirtus, 
pacis opus, cum sacra uocant, nec inutile bellis 
subsidium, si dextra neget. prior omnibus Idas, 
nuper Olympiacis umbratus tempora ramis, 
prosilit; excipiunt plausu Pisaea iuuentus 
Eleaeque manus. sequitur Sicyonius Alcon, 
et bis in Isthmiaca uictor clamatus harena 
Phaedimus, alipedumque fugam praegressus equorum 
ante Dymas, sed tunc aeuo tardante secutus. 
multi et, quos uarii tacet ignorantia uulgi, 
hinc atque hinc subiere. sed Arcada Parthenopaeum 
appellant densique cient uaga murmura circi. 
nota parens cursu; quis Maenaliae Atalantes 
nesciat egregium decus et uestigia cunctis 
indeprensa procis? onerat celeberrima natum 
mater, et ipse procul fama iam notus inermes 
narratur ceruas pedes inter aperta Lycaei 
tollere et emissum cursu deprendere telum. 
tandem expectatus uolucri super agmina saltu 
emicat et torto chlamydem diffibulat auro. 
effulsere artus, membrorumque omnis aperta est 
laetitia, insignes umeri, nec pectora nudis 
deteriora genis, latuitque in corpore uultus.  
ipse tamen formae laudem aspernatur et arcet 
mirantes; tunc Palladios non inscius haustus 
incubuit pinguique cutem fuscatur oliuo. 
hoc Idas, hoc more Dymas aliique nitescunt. 
sic ubi tranquillo perlucent sidera ponto 
uibraturque fretis caeli stellantis imago, 
omnia clara nitent, sed clarior omnia supra 
Hesperus exercet radios, quantusque per altum 
aethera, caeruleis tantus monstratur in undis. 
proximus et forma nec multum segnior Idas 
cursibus atque aeuo iuxta prior; attamen illi 
iam tenuem pingues florem induxere palaestrae, 
deserpitque genis nec se lanugo fatetur 
intonsae sub nube comae. tunc rite citatos 
explorant acuuntque gradus, uariasque per artes 
instimulant docto languentia membra tumultu 
poplite nunc sidunt flexo, nunc lubrica forti 
pectora conlidunt plausu, nunc ignea tollunt 
crura breuemque fugam necopino fine reponunt. 
ut ruit atque aequum summisit regula limen, 
corripuere leues spatium, campoque refulsit 
nuda cohors uolucres isdem modo tardius aruis 
isse uidentur equi; credas e plebe Cydonum 
Parthorumque fuga totidem exiluisse sagittas. 
non aliter, celeres Hyrcana per auia cerui 
cum procul impasti fremitum accepere leonis 
siue putant, rapit attonitos fuga caeca metusque 
congregat, et longum dant cornua mixta fragorem. 
effugit hic oculos rapida puer ocior aura 
Maenalius, quem deinde gradu premit horridus Idas 
inspiratque umero, flatuque et pectoris umbra  
terga premit. post ambiguo discrimine tendunt 
Phaedimus atque Dymas, illis celer inminet Alcon. 
flauus ab intonso pendebat uertice crinis 
Arcados; hoc primis Triuiae pascebat ab annis 
munus et, Ogygio uictor cum Marte redisset, 
nequiquam patriis audax promiserat aris. 
tunc liber nexu lateque in terga solutus 
occursu Zephyri retro fugit et simul ipsum 
impedit infestoque uolans obtenditur Idae. 
inde dolum iuuenis fraudique accommoda sensit 
tempora; iam finem iuxta, dum limina uictor 
Parthenopaeus init, correpto crine reductum  
occupat, et longe primus ferit ostia portae. 
Arcades arma fremunt, armis defendere regem, 
ni raptum decus et meriti reddantur honores, 
contendunt totoque parant descendere circo. 
sunt et quis Idae placeat dolus. ipse regesta 
Parthenopaeus humo uultumque oculosque madentes 
obruit, accessit lacrimarum gratia formae. 
pectora nunc maerens, nunc ora indigna cruento 
ungue secat meritamque comam, furit undique clamor 
dissonus, ambiguumque senis cunctatur Adrasti 
consilium. tandem ipse refert compescite litem, 
o pueri! uirtus iterum temptanda; sed ite 
limite non uno, latus hoc conceditur Idae, 
tu diuersa tene; fraus cursibus omnis abesto. 
audierant, dictoque manent. mox numina supplex 
adfatu tacito iuuenis Tegeaeus adorat  
diua potens nemorum tibi enim hic, tibi crinis honori 
debitus, eque tuo uenit haec iniuria uoto, 
si bene quid genetrix, si quid uenatibus ipse 
promerui, ne, quaeso, sinas hoc omine Thebas 
ire nec Arcadiae tantum meruisse pudorem. 
auditum manifesta fides uix campus euntem 
sentit, et exilis plantis interuenit aer, 
raraque non fracto uestigia puluere pendent. 
inrumpit clamore fores, clamore recurrit 
ante ducem prensaque fouet suspiria palma. 
finiti cursus, operumque insignia praesto. 
Arcas equum dono, clipeum gerit improbus Idas, 
cetera plebs Lyciis uadit contenta pharetris. 
tunc uocat, emisso si quis decernere disco 
impiger et uires uelit ostentare superbas. 
it iussus Pterelas et aenae lubrica massae 
pondera uix toto curuatus corpore iuxta 
deicit; inspectant taciti expenduntque laborem 
Inachidae. mox turba ruunt, duo gentis Achaeae, 
tres Ephyreiadae, Pisa satus unus, Acarnan 
septimus; et plures agitabat gloria, ni se 
arduus Hippomedon cauea stimulante tulisset 
in medios, lateque ferens sub pectore dextro 
orbem alium hunc potius, iuuenes, qui moenia saxis 
frangere, qui Tyrias deiectum uaditis arces, 
hunc rapite ast illud cui non iaculabile dextrae 
pondus? et arreptum nullo conamine iecit 
in latus. absistunt procul attonitique fatentur 
cedere; uix unus Phlegyas acerque Menestheus 
hos etiam pudor et magni tenuere parentes 
promisere manum; concessit cetera pubes 
sponte et adorato rediit ingloria disco.  
qualis Bistoniis clipeus Mauortis in aruis 
luce mala Pangaea ferit solemque refulgens 
territat incussaque dei graue mugit ab hasta. 
Pisaeus Phlegyas opus incohat et simul omnes 
abstulit in se oculos ea uiso corpore uirtus 
promissa. ac primum terra discumque manumque 
asperat, excusso mox circum puluere uersat, 
quod latus in digitos, mediae quod certius ulnae 
conueniat, non artis egens hic semper amori 
ludus erat, patriae non tantum ubi laudis obiret 
sacra, sed alternis Alpheon utrumque solebat 
metari ripis et, qua latissima distant, 
non umquam merso transmittere flumina disco. 
ergo operum fidens non protinus horrida campi 
iugera, sed caelo dextram metitur, humique 
pressus utroque genu collecto sanguine discum 
ipse super sese rotat atque in nubila condit. 
ille citus sublime petit similisque cadenti 
crescit in aduersum, tandemque exhaustus ab alto 
tardior ad terram redit atque inmergitur aruis. 
sic cadit, attonitis quotiens auellitur astris, 
Solis opaca soror; procul auxiliantia gentes 
aera crepant frustraque timent, at Thessala uictrix 
ridet anhelantes audito carmine bigas. 
conlaudant Danai sed non tibi molle tuenti, 
Hippomedon maiorque manus speratur in aequo. 
atque illi extemplo, cui spes infringere dulce 
inmodicas, Fortuna uenit. quid numina contra 
tendere fas homini? spatium iam inmane parabat, 
iam ceruix conuersa, et iam latus omne redibat 
excidit ante pedes elapsum pondus et ictus  
destituit frustraque manum demisit inanem. 
ingemuere omnes, rarisque ea uisa uoluptas. 
inde ad conatus timida subit arte Menestheus 
cautior, et multum te, Maia crete, rogato 
molis praeualidae castigat puluere lapsus. 
illa manu magna et multum felicior exit, 
nec partem exiguam circi transuecta quieuit. 
fit sonus, et fixa signatur terra sagitta. 
tertius Hippomedon ualida ad certamina tardos 
molitur gressus; namque illum corde sub alto 
et casus Phlegyae monet et fortuna Menesthei. 
erigit adsuetum dextrae gestamen, et alte 
sustentans rigidumque latus fortesque lacertos 
consulit ac uasto contorquet turbine, et ipse 
prosequitur. fugit horrendo per inania saltu 
iamque procul meminit dextrae seruatque tenorem 
discus, nec dubia iunctaue Menesthea uictum 
transabiit meta longe super aemula signa 
consedit uiridesque umeros et opaca theatri 
culmina ceu latae tremefecit mole ruinae 
quale uaporifera saxum Polyphemus ab Aetna 
lucis egente manu tamen in uestigia puppis 
auditae iuxtaque inimicum exegit Vlixen. 
sic et Aloidae, cum iam calcaret Olympum 
desuper Ossa rigens, ipsum glaciale ferebant 
Pelion et trepido sperabant iungere caelo. 
tum genitus Talao uictori tigrin inanem 
ire iubet, fuluo quae circumfusa nitebat 
margine et extremos auro mansueuerat ungues. 
Cnosiacos arcus habet et uaga tela Menestheus.  
at tibi ait Phlegya, casu frustrate sinistro, 
hunc, quondam nostri decus auxiliumque Pelasgi, 
ferre damus, neque enim Hippomedon inuiderit, ensem. 
nunc opus est animis infestos tollite caestus 
comminus; haec bellis et ferro proxima uirtus. 
constitit inmanis cerni inmanisque timeri 
Argolicus Capaneus, ac dum nigrantia plumbo 
tegmina cruda boum non mollior ipse lacertis 
induitur, date tot iuuenum de milibus unum 
huc ait atque utinam potius de stirpe ueniret 
aemulus Aonia, quem fas demittere leto, 
nec mea crudelis ciuili sanguine uirtus. 
obstipuere animi, fecitque silentia terror. 
tandem insperatus nuda de plebe Laconum 
prosilit Alcidamas mirantur Dorica regum 
agmina, sed socii fretum Polluce magistro 
norant et sacras inter creuisse palaestras. 
ipse deus posuitque manus et bracchia finxit 
materiae suadebat amor; tunc saepe locauit 
comminus, et simili stantem miratus in ira 
sustulit exultans nudumque ad pectora pressit. 
illum indignatur Capaneus ridetque uocantem, 
ut miserans, poscitque alium; tandemque coactus 
restitit, et stimulis iam languida colla tumescunt. 
fulmineas alte suspensi corpora plantis 
erexere manus; tuto procul ora recessu 
armorum in speculis, aditusque ad uulnera clausi. 
hic, quantum Stygiis Tityos consurgat ab aruis, 
si toruae patiantur aues, tanta undique pandit  
membrorum spatia et tantis ferus ossibus extat. 
hic paulo ante puer, sed enim maturius aeuo 
robur, et ingentes spondet tener impetus annos, 
quem uinci haud quisquam saeuo neque sanguine tingi 
malit, et erecto timeat spectacula uoto. 
ut sese permensi oculis et uterque priorem 
sperauere locum, non protinus ira nec ictus 
alternus paulum timor et permixta furori 
consilia, inclinant tantum contraria iactu 
bracchia et explorant caestus hebetantque terendo. 
doctior hic differt animum metuensque futuri 
cunctatus uires dispensat at ille nocendi 
prodigus incautusque sui ruit omnis et ambas 
consumit sine lege manus atque inrita frendit 
insurgens seque ipse premit. sed prouidus astu 
et patria uigil arte Lacon hos reicit ictus, 
hos cauet; interdum nutu capitisque citati 
integer obsequio, manibus nunc obuia tela 
discutiens, instat gressu uultuque recedit 
saepe etiam iniustis conlatum uiribus hostem 
is uigor ingenio, tanta experientia dextrae est 
ultro audax animis intratque et obumbrat et alte 
adsilit. ut praeceps cumulo salit unda minantes 
in scopulos et fracta redit, sic ille furentem 
circumit expugnans; leuat ecce diuque minatur 
in latus inque oculos; illum rigida arma cauentem 
auocat ac manibus necopinum interserit ictum 
callidus et mediam designat uulnere frontem 
iam cruor, et tepido signantur tempora riuo. 
nescit adhuc Capaneus subitumque per agmina murmur  
miratur; uerum ut fessam super ora reduxit 
forte manum et summo maculas in uellere uidit, 
non leo, non iaculo tantum indignata recepto 
tigris agit toto cedentem feruidus aruo 
praecipitatque retro iuuenem atque in terga supinat, 
dentibus horrendum stridens, geminatque rotatas 
multiplicatque manus. rapiunt conamina uenti, 
pars cadit in caestus; motu Spartanus acuto  
mille cauet lapsas circum caua tempora mortes 
auxilioque pedum, sed non tamen inmemor artis 
aduersus fugit et fugiens tamen ictibus obstat. 
et iam utrumque labor suspiriaque aegra fatigant 
tardius ille premit, nec iam hic absistere uelox, 
defectique ambo genibus pariterque quierunt. 
sic ubi longa uagos lassarunt aequora nautas 
et signum de puppe datum, posuere parumper 
bracchia uix requies, iam uox citat altera remos. 
ecce iterum inmodice uenientem eludit et exit 
sponte ruens mersusque umeris effunditur ille 
in caput, adsurgentem alio puer improbus ictu 
perculit euentuque impalluit ipse secundo. 
clamorem Inachidae, quantum non litora, tollunt, 
non nemora. illum ab humo conantem ut uidit Adrastus 
tollentemque manus et non toleranda parantem 
ite, oro, socii, furit, ite, opponite dextras, 
festinate, furit, palmamque et praemia ferte! 
non prius, effracto quam misceat ossa cerebro, 
absistet, uideo; moriturum auferte Lacona. 
nec mora, prorumpit Tydeus, nec iussa recusat 
Hippomedon; tunc uix ambo conatibus ambas 
restringunt cohibentque manus ac plurima suadent 
uincis, abi; pulchrum uitam donare minori. 
noster et hic bellique comes. nil frangitur heros, 
ramumque oblatumque manu thoraca repellit  
uociferans liceat! non has ego puluere crasso 
atque cruore genas, meruit quibus iste fauorem 
semiuiri, foedem, mittamque informe sepulcro 
corpus et Oebalio donem lugere magistro? 
dicit; at hunc socii tumidum et uicisse negantem 
auertunt, contra laudant insignis alumnum 
Taygeti longeque minas risere Lacones. 
iamdudum uariae laudes et conscia uirtus 
Tydea magnanimum stimulis urguentibus angunt. 
ille quidem et disco bonus et contendere cursu, 
nec caestu bellare minor, sed corde labores 
ante alios erat uncta pale. sic otia Martis 
degere et armiferas laxare adsueuerat iras 
ingentes contra ille uiros Acheloia circum 
litora felicesque deo monstrante palaestras. 
ergo ubi luctandi iuuenes animosa citauit 
gloria, terrificos umeris Aetolus amictus 
exuitur patriumque suem. leuat ardua contra 
membra Cleonaeae stirpis iactator Agylleus, 
Herculea nec mole minor, sic grandibus alte 
insurgens umeris hominem super improbus exit. 
sed non ille rigor patriumque in corpore robur 
luxuriant artus, effusaque sanguine laxo 
membra natant; unde haec audax fiducia tantum 
Oenidae superare parem. quamquam ipse uideri  
exiguus, grauia ossa tamen nodisque lacerti 
difficiles. numquam hunc animum natura minori 
corpore nec tantas ausa est includere uires. 
postquam oleo gauisa cutis, petit aequor uterque 
procursu medium atque hausta uestitur harena. 
tum madidos artus alterno puluere siccant, 
collaque demersere umeris et bracchia late 
uara tenent. iam tunc astu deducit in aequum 
callidus et celsum procuruat Agyllea Tydeus, 
summissus tergo et genibus uicinus harenae. 
ille autem, Alpini ueluti regina cupressus 
uerticis urguentes ceruicem inclinat ad Austros 
uix sese radice tenens, terraeque propinquat, 
iamdudum aetherias eadem reditura sub auras 
non secus ingentes artus praecelsus Agylleus 
sponte premit paruumque gemens duplicatur in hostem, 
et iam alterna manus frontemque umerosque latusque 
collaque pectoraque et uitantia crura lacessit. 
interdumque diu pendent per mutua fulti 
bracchia, nunc saeui digitorum uincula frangunt. 
non sic ductores gemini gregis horrida tauri 
bella mouent; medio coniunx stat candida prato 
uictorem expectans, rumpunt obnixa furentes 
pectora, subdit amor stimulos et uulnera sanat 
fulmineo sic dente sues, sic hispida turpes 
proelia uillosis ineunt complexibus ursi. 
uis eadem Oenidae; nec sole aut puluere fessa 
membra labant, riget arta cutis durisque laborum 
castigata toris. contra non integer ille  
flatibus alternis aegroque effetus hiatu 
exuit ingestas fluuio sudoris harenas 
ac furtim rapta sustentat pectora terra. 
instat agens Tydeus fictumque in colla minatus 
crura subit; coeptis non eualuere potiri 
frustratae breuitate manus, uenit arduus ille 
desuper oppressumque ingentis mole ruinae 
condidit. haud aliter collis scrutator Hiberi, 
cum subiit longeque diem uitamque reliquit, 
si tremuit suspensus ager subitumque fragorem 
rupta dedit tellus, latet intus monte soluto 
obrutus, ac penitus fractum obtritumque cadauer 
indignantem animam propriis non reddidit astris. 
acrior hoc Tydeus, animisque et pectore supra est. 
nec mora, cum uinclis onerique elapsus iniquo 
circumit errantem et tergo necopinus inhaeret, 
mox latus et firmo celer implicat ilia nexu, 
poplitibus genua inde premens euadere nodos 
nequiquam et lateri dextram insertare parantem 
improbus, horrendum uisu ac mirabile pondus, 
sustulit. Herculeis pressum sic fama lacertis 
terrigenam sudasse Libyn, cum fraude reperta 
raptus in excelsum, nec iam spes ulla cadendi, 
nec licet extrema matrem contingere planta. 
fit sonus, et laetos attollunt agmina plausus. 
tunc alte librans inopinum sponte remisit 
obliquumque dedit, procumbentemque secutus 
colla simul dextra, pedibus simul inguina uinxit. 
deficit obsessus soloque pudore repugnat. 
tandem pectus humi pronamque extensus in aluum 
sternitur, ac longo maestus post tempore surgit, 
turpia signata linquens uestigia terra. 
palmam autem dextra laeuaque nitentia dono 
arma ferens Tydeus quid si non sanguinis huius 
partem haud exiguam scitis Dircaeus haberet  
campus, ubi hae nuper Thebarum foedera plagae? 
haec simul ostentans quaesitaque praemia laudum 
dat sociis, sequitur neglectus Agyllea thorax. 
sunt et qui nudo subeant concurrere ferro 
iamque aderant instructi armis Epidaurius Agreus 
et nondum fatis Dircaeus agentibus exul. 
dux uetat Iasides manet ingens copia leti, 
o iuuenes! seruate animos auidumque furorem 
sanguinis aduersi. tuque o, quem propter auita 
iugera, dilectas cui desolauimus urbes, 
ne, precor, ante aciem ius tantum casibus esse 
fraternisque sinas abigant hoc numina! uotis. 
sic ait, atque ambos aurata casside ditat. 
tum generum, ne laudis egens, iubet ardua necti 
tempora Thebarumque ingenti uoce citari 
uictorem dirae retinebant omina Parcae. 
ipsum etiam proprio certamina festa labore 
dignari et tumulis supremum hunc addere honorem 
hortantur proceres ac, ne uictoria desit 
una ducum numero, fundat uel Lyctia cornu 
tela rogant, tenui uel nubila transeat hasta. 
obsequitur gaudens, uiridique ex aggere in aequum 
stipatus summis iuuenum descendit; at illi 
pone leues portat pharetras et cornua iussus 
armiger ingentem iactu transmittere circum 
eminus et dictae dare uulnera destinat orno. 
quis fluere occultis rerum neget omina causis?  
fata patent homini, piget inseruare, peritque 
uenturi praemissa fides sic omina casum 
fecimus, et uires hausit Fortuna nocendi. 
campum emensa breui fatalis ab arbore tacta, 
horrendum uisu, per quas modo fugerat auras, 
uenit harundo retro uersumque a fine tenorem 
pertulit, et notae iuxta ruit ora pharetrae. 
multa duces errore serunt hi nubila et altos 
occurrisse Notos, aduersi roboris ictu 
tela repulsa alii. penitus latet exitus ingens 
monstratumque nefas uni remeabile bellum, 
et tristes domino spondebat harundo recursus.  
LIBER SEPTIMVS 
Atque ea cunctantes Tyrii primordia belli 
Iuppiter haud aequo respexit corde Pelasgos, 
concussitque caput motu quo celsa laborant 
sidera proclamatque adici ceruicibus Atlans. 
tunc ita uelocem Tegees adfatus alumnum 
i, medium rapido Borean inlabere saltu 
Bistonias, puer, usque domos axemque niuosi 
sideris, Oceano uetitum qua Parrhasis ignem 
nubibus hibernis et nostro pascitur imbri. 
atque ibi seu posita respirat cuspide Mauors, 
quamquam inuisa quies, seu, quod reor, arma tubasque 
insatiatus habet caraeque in sanguine gentis 
luxuriat propere monitus iramque parentis 
ede, nihil parcens. nempe olim accendere iussus 
Inachias acies atque omne quod Isthmius umbo 
distinet et raucae circumtonat ira Maleae 
illi, uix muros limenque egressa iuuentus, 
sacra colunt; credas bello rediisse, tot instant 
plausibus, offensique sedent ad iusta sepulcri. 
hicne tuus, Gradiue, furor? sonat orbe recusso 
discus et Oebalii coeunt in proelia caestus.  
at si ipsi rabies ferrique insana uoluptas  
qua tumet, inmeritas cineri dabit impius urbes 
ferrum ignemque ferens, implorantesque Tonantem 
sternet humi populos miserumque exhauriet orbem. 
nunc lenis belli nostraque remittitur ira. 
quodni praecipitat pugnas dictoque iubentis 
ocius impingit Tyriis Danaa agmina muris 
nil equidem crudele minor, sit mite bonumque 
numen et effreni laxentur in otia mores, 
reddat equos ensemque mihi, nec sanguinis ultra 
ius erit aspiciam terras pacemque iubebo 
omnibus; Ogygio sat erit Tritonia bello. 
dixerat, et Thracum Cyllenius arua subibat; 
atque illum Arctoae labentem cardine portae 
tempestas aeterna plagae praetentaque caelo 
agmina nimborum primique Aquilonis hiatus 
in diuersa ferunt crepat aurea grandine multa 
palla, nec Arcadii bene protegit umbra galeri. 
hic steriles delubra notat Mauortia siluas 
horrescitque tuens, ubi mille furoribus illi 
cingitur auerso domus inmansueta sub Haemo. 
ferrea compago laterum, ferro arta teruntur 
limina, ferratis incumbunt tecta columnis. 
laeditur aduersum Phoebi iubar, ipsaque sedem 
lux timet, et durus contristat sidera fulgor. 
digna loco statio primis salit Impetus amens 
e foribus caecumque Nefas Iraeque rubentes 
exanguesque Metus, occultisque ensibus astant 
Insidiae geminumque tenens Discordia ferrum. 
innumeris strepit aula Minis, tristissima Virtus 
stat medio, laetusque Furor uultuque cruento 
Mors armata sedet; bellorum solus in aris 
sanguis et incensis qui raptus ab urbibus ignis.  
terrarum exuuiae circum et fastigia templi 
captae insignibant gentes caelataque ferro 
fragmina portarum bellatricesque carinae 
et uacui currus protritaque curribus ora, 
paene etiam gemitus adeo uis omnis et omne 
uulnus. ubique ipsum, sed non usquam ore remisso 
cernere erat talem diuina Mulciber arte 
ediderat; nondum radiis monstratus adulter 
foeda catenato luerat conubia lecto. 
quaerere templorum regem uix coeperat ales 
Maenalius, tremit ecce solum et mugire refractis 
corniger Hebrus aquis; tunc quod pecus utile bello 
uallem infestabat, trepidas spumare per herbas, 
signa aduentantis, clausaeque adamante perenni 
dissiluere fores. Hyrcano in sanguine pulcher 
ipse subit curru, diraque aspergine latos 
mutat agros, spolia a tergo flentesque cateruae. 
dant siluae nixque alta locum; regit atra iugales 
sanguinea Bellona manu longaque fatigat 
cuspide. deriguit uisu Cyllenia proles 
summisitque genas ipsi reuerentia patri, 
si prope sit, dematque minas nec talia mandet. 
quod Iouis imperium, magno quid ab aethere portas? 
occupat Armipotens, neque enim hunc, germane, sub axem 
sponte uenis hiemesque meas, cui roscida iuxta 
Maenala et aestiui clementior aura Lycaei. 
ille refert consulta patris. nec longa moratus, 
sicut anhelabant, iuncto sudore uolantes  
Mars impellit equos, resides in proelia Graios 
ipse etiam indignans. uidit pater altus et irae 
iam leuior tardo flectebat pondere uultum. 
ut si quando ruit debellatasque relinquit 
Eurus aquas, pax ipsa tumet pontumque iacentem 
exanimis iam uoluit hiems nondum arma carinis 
omnia, nec toto respirant pectore nautae. 
finierat pugnas honor exequialis inermes; 
necdum aberant coetus, cunctisque silentibus heros 
uina solo fundens cinerem placabat Adrastus 
Archemori da, parue, tuum trieteride multa 
instaurare diem, nec saucius Arcadas aras 
malit adire Pelops Eleaque pulset eburna 
templa manu, nec Castaliis altaribus anguis, 
nec sua pinigero magis adnatet umbra Lechaeo. 
nos te lugenti, puer, infitiamur Auerno, 
maestaque perpetuis sollemnia iungimus astris, 
nunc festina cohors. at si Boeotia ferro 
uertere tecta dabis, magnis tunc dignior aris, 
tunc deus, Inachias nec tantum culta per urbes 
numina, captiuis etiam iurabere Thebis. 
dux ea pro cunctis, eadem sibi quisque uouebat. 
iam pronis Gradiuus equis Ephyraea premebat 
litora, qua summas caput Acrocorinthos in auras 
tollit et alterna geminum mare protegit umbra. 
inde unum dira comitum de plebe Pauorem 
quadripedes anteire iubet non alter anhelos 
insinuare metus animoque auertere uires 
aptior; innumerae monstro uocesque manusque 
et facies quamcumque uelit; bonus omnia credi 
auctor et horrificis lymphare incursibus urbes.  
si geminos soles ruituraque suadeat astra, 
aut nutare solum aut ueteres descendere siluas, 
a! miseri uidisse putant. tunc acre nouabat 
ingenium falso Nemeaeum puluere campum 
erigit; attoniti tenebrosam a uertice nubem 
respexere duces; falso clamore tumultum 
auget, et arma uirum pulsusque imitatur equorum, 
terribilemque uagas ululatum spargit in auras. 
exiluere animi, dubiumque in murmure uulgus 
pendet ubi iste fragor? ni fallimur aure. sed unde 
puluereo stant astra globo? num Ismenius ultro 
miles? ita est ueniunt. tanta autem audacia Thebis? 
an dubitent, age, dum inferias et busta colamus? 
haec Pauor attonitis; uariosque per agmina uultus 
induitur nunc Pisaeis e milibus unus, 
nunc Pylius, nunc ore Lacon, hostesque propinquos 
adiurat turmasque metu consternat inani. 
nil falsum trepidis. ut uero amentibus ipse 
incidit et sacrae circum fastigia uallis 
turbine praeuectus rapido ter sustulit hastam, 
ter concussit equos, clipeum ter pectore plausit 
arma, arma insani sua quisque ignotaque nullo 
more rapit, mutant galeas alienaque cogunt 
ad iuga cornipedes; ferus omni in pectore saeuit 
mortis amor caedisque, nihil flagrantibus obstat 
praecipitant redimuntque moras. sic litora uento 
incipiente fremunt, fugitur cum portus; ubique 
uela fluunt, laxi iactantur ubique rudentes; 
iamque natant remi, natat omnis in aequore summo 
ancora, iam dulcis medii de gurgite ponti 
respicitur tellus comitesque a puppe relicti.  
uiderat Inachias rapidum glomerare cohortes 
Bacchus iter; gemuit Tyriam conuersus ad urbem, 
altricemque domum et patrios reminiscitur ignes, 
purpureum tristi turbatus pectore uultum 
non crines, non serta loco, dextramque reliquit 
thyrsus, et intactae ceciderunt cornibus uuae. 
ergo ut erat lacrimis lapsoque inhonorus amictu 
ante Iouem et tunc forte polum secretus habebat 
constitit, haud umquam facie conspectus in illa 
nec causae latuere patrem, supplexque profatur 
excindisne tuas, diuum sator optime, Thebas? 
saeua adeo coniunx? nec te telluris amatae 
deceptique laris miseret cinerumque meorum? 
esto, olim inuitum iaculatus nubibus ignem, 
credimus en iterum atra refers incendia terris, 
nec Styge iurata, nec paelicis arte rogatus. 
quis modus? an nobis pater iratusque bonusque 
fulmen habes? sed non Danaeia limina talis 
Parrhasiumque nemus Ledaeasque ibis Amyclas. 
scilicet e cunctis ego neglectissima natis 
progenies? ego nempe tamen qui dulce ferenti 
pondus eram, cui tu dignatus limina uitae 
praereptumque uterum et maternos reddere menses. 
adde quod imbellis rarisque exercita castris 
turba meas acies, mea tantum proelia norunt, 
nectere fronde comas et ad inspirata rotari 
buxa timent thyrsos nuptarum et proelia matrum. 
unde tubas Martemque pati, qui feruidus ecce 
quanta parat? quid si ille tuos Curetas in arma 
ducat et innocuis iubeat decernere peltis? 
quin etiam inuisos sic hostis defuit? Argos 
eligis! o ipsis, genitor, grauiora periclis  
iussa nouercales ruimus ditare Mycenas! 
cedo equidem. quo sacra tamen ritusque peremptae 
gentis, et in tumulos si quid male feta reliquit 
mater, abire iubes? Thracen siluasque Lycurgi? 
anne triumphatos fugiam captiuus ad Indos? 
da sedem profugo. potuit Latonia frater 
saxa nec inuideo defigere Delon et imis 
commendare fretis; cara summouit ab arce 
hostiles Tritonis aquas; uidi ipse potentem 
gentibus Eois Epaphum dare iura, nec ullas 
Cyllene secreta tubas Minoaue curat 
Ida quid heu tantum nostris offenderis aris? 
hic tibi quando minor iam nostra potentia noctes 
Herculeae placitusque uagae Nycteidos ardor, 
hic Tyrium genus et nostro felicior igne 
taurus Agenoreos saltem tutare nepotes. 
inuidiam risit pater, et iam poplite flexum 
sternentemque manus tranquillus ad oscula tollit 
inque uicem placida orsa refert non coniugis ista 
consiliis, ut rere, puer, nec saeua roganti  
sic expostus ego inmoto deducimur orbe 
fatorum; ueteres seraeque in proelia causae. 
nam cui tanta quies irarum aut sanguinis usus 
parcior humani? uidet axis et ista per aeuum 
mecum aeterna domus quotiens iam torta reponam 
fulmina, quam rarus terris hic imperet ignis. 
quin etiam inuitus magna ulciscendaque passis 
aut Lapithas Marti aut ueterem Calydona Dianae  
expugnare dedi nimia est iactura pigetque 
tot mutare animas, tot reddere corpora uitae. 
Labdacios uero Pelopisque a stirpe nepotes 
tardum abolere mihi; scis ipse ut crimina mittam 
Dorica quam promptae superos incessere Thebae; 
te quoquesed, quoniam uetus excidit ira, silebo. 
non tamen aut patrio respersus sanguine Pentheus, 
aut matrem scelerasse toris aut crimine fratres 
progenuisse reus, lacero tua lustra repleuit 
funere ubi hi fletus, ubi tunc ars tanta precandi? 
ast ego non proprio diros impendo dolori 
Oedipodionidas rogat hoc tellusque polusque 
et pietas et laesa fides naturaque et ipsi 
Eumenidum mores. sed tu super urbe moueri 
parce tua non hoc statui sub tempore rebus 
occasum Aoniis, ueniet suspectior aetas 
ultoresque alii nunc regia Iuno queretur. 
his ille auditis mentemque habitumque recepit; 
ut, cum sole malo tristique rosaria pallent 
usta Noto, si clara dies Zephyrique refecit 
aura polum, redit omnis honos, emissaque lucent 
germina, et informes ornat sua gloria uirgas. 
nuntius attonitas iamdudum Eteoclis ad aures 
explorata ferens longo docet agmine Graios 
ire duces, nec iam Aoniis procul afore campis; 
quacumque ingressi tremere ac miserescere cunctos 
Thebarum; qui stirpe refert, qui nomine et armis. 
ille metum condens audire exposcit et odit 
narrantem hinc socios dictis stimulare suasque 
metiri decernit opes. exciuerat omnem 
Aoniam Euboeamque et Phocidos arua propinquae 
Mars, ita dulce Ioui. longe fugit ordine uelox  
tessera propellunt acies, seseque sub armis 
ostentant; subeunt campo qui proximus urbi 
damnatus bellis patet expectatque furores. 
nondum hostes contra, trepido tamen agmine matres 
conscendunt muros, inde arma nitentia natis 
et formidandos monstrant sub casside patres. 
turre procul sola nondum concessa uideri 
Antigone populis teneras defenditur atra 
ueste genas; iuxtaque comes quo Laius ibat 
armigero; tunc uirgo senem regina ueretur. 
quae sic orsa prior spesne obstatura Pelasgis 
haec uexilla, pater? Pelopis descendere totas 
audimus gentes dic, o precor, extera regum 
agmina; nam uideo quae noster signa Menoeceus, 
quae noster regat arma Creon, quam celsus aena 
Sphinge per ingentes Homoloidas exeat Haemon. 
sic rudis Antigone, senior cui talia Phorbas 
mille sagittiferos gelidae de colle Tanagrae 
promouet ecce Dryas; hic, cui niuea arma tridentem 
atque auro rude fulmen habent, Orionis alti 
non falsus uirtute nepos procul, oro, paternum 
omen et innuptae uetus excidat ira Dianae. 
iungunt se castris regisque in nomen adoptant 
Ocalee Medeonque et confertissima lucis 
Nisa Dionaeisque auibus circumsona Thisbe. 
proximus Eurymedon, qui pastoralia Fauni 
arma patris pinuque iubas imitatur equinas, 
terribilis siluis reor et Mauorte cruento 
talis erit. dites pecorum comitantur Erythrae,  
qui Scolon densamque iugis Eteonon iniquis, 
qui breue litus Hyles Atalantaeamque superbi 
Schoenon habent notique colunt uestigia campi; 
fraxineas Macetum uibrant de more sarisas 
saeuaque difficiles excludere uulnera peltas. 
ecce autem clamore ruunt Neptunia proles 
Onchesti, quos pinigeris Mycalesos in agris 
Palladiusque Melas Hecataeaque gurgite nutrit 
Gargaphie, quorumque nouis Haliartos aristis 
inuidet et nimia sata laeta superuenit herba. 
tela rudes trunci, galeae uacua ora leonum, 
arborei dant scuta sinus. hos regis egenos 
Amphion en noster agit cognoscere pronum, 
uirgo, lyra galeam tauroque insignis auito. 
macte animo iuuenis! medios parat ire per enses 
nudaque pro caris opponere pectora muris. 
uos etiam nostris, Heliconia turba, uenitis 
addere rebus opem; tuque, o Permesse, canoris 
et felix Olmie uadis, armastis alumnos 
bellorum resides. patriis concentibus audis 
exultare gregem, quales, cum pallida cedit 
bruma, renidentem deducunt Strymona cycni. 
ite alacres, numquam uestri morientur honores, 
bellaque perpetuo memorabunt carmine Musae. 
dixerat, et paulum uirgo interfata loquenti 
illi autem, quanam iunguntur origine fratres? 
sic certe paria arma uiris, sic exit in auras 
cassidis aequus apex; utinam haec concordia nostris! 
cui senior ridens non prima errore uidendi 
falleris, Antigone multi hos nam decipit aetas  
dixerunt fratres. pater est natusque, sed aeui 
confudere modos puerum Lapithaona nymphe 
Dercetis expertem thalami crudumque maritis 
ignibus ante diem cupido uiolauit amore 
improba conubii; nec longum, et pulcher Alatreus 
editus, ac primae genitorem in flore iuuentae 
consequitur traxitque notas et miscuit annos. 
et nunc sic fratres mentito nomine gaudent, 
plus pater hunc olim iuuat et uentura senectus. 
tercentum genitor totidemque in proelia natus 
exercent equites hi deseruisse feruntur 
exilem Glisanta Coroniamque feracem, 
messe Coroniam, Baccho Glisanta colentes. 
sed potius celsos umbrantem hunc aspice late 
Hypsea quadriiugos; clipei septemplice tauro 
laeua, ter insuto seruantur pectora ferro, 
pectora nam tergo numquam metus. hasta uetustum 
siluarum decus, emissae cui peruia semper 
armaque corporaque et numquam manus inrita uoti. 
Asopos genuisse datur, dignusque uideri 
tunc pater, abreptis cum torrentissimus exit 
pontibus, aut natae tumidus cum uirginis ultor 
flumina concussit generum indignata Tonantem. 
namque ferunt raptam patriis Aeginan ab undis 
amplexu latuisse Iouis furit amnis et astris 
infensus bellare parat nondum ista licebant  
nec superis; stetit audaces effusus in iras, 
conseruitque manum, nec quem imploraret habebat, 
donec uix tonitru summotus et igne trisulco 
cessit. adhuc ripis animosus gurges anhelis 
fulmineum cinerem magnaeque insignia poenae 
gaudet et Aetnaeos in caelum efflare uapores. 
talem Cadmeo mirabimur Hypsea campo, 
si modo placauit felix Aegina Tonantem. 
ducit Itonaeos et Alalcomenaea Mineruae 
agmina, quos Midea et quos uuida suggerit Arne, 
Aulida qui Graeanque serunt uiridesque Plataeas, 
et sulco Peteona domant, refluumque meatu 
Euripum, qua noster, habent teque, ultima tractu 
Anthedon, ubi gramineo de litore Glaucus 
poscentes inrupit aquas, iam crine genisque 
caerulus, et mixtos expauit ab inguine pisces. 
glandibus et torta Zephyros incidere funda 
cura Cydoneas anteibunt gaesa sagittas. 
tu quoque praeclarum forma, Cephise, dedisses 
Narcissum, sed Thespiacis iam pallet in agris 
trux puer; orbata florem, pater, adluis unda. 
quis tibi Phoebeas acies ueteremque reuoluat 
Phocida? qui Panopen, qui Daulida, qui Cyparisson, 
et ualles, Lebadia, tuas et Hyampolin acri 
subnixam scopulo, uel qui Parnason utrumque  
aut Cirrham tauris Anemorianque supinant 
Coryciumque nemus propellentemque Lilaean 
Cephisi glaciale caput, quo suetus anhelam 
ferre sitim Python amnemque auertere ponto 
omnibus inmixtas cono super aspice laurus 
armaque uel Tityon uel Delon habentia, uel quas 
hic deus innumera laxauit caede pharetras. 
Iphitus asper agit, genitor cui nuper ademptus 
Naubolus Hippasides, tuus, o mitissime Lai, 
hospes; adhuc currus securaque lora tenebam, 
cum tua subter equos iacuit conuulsa cruentis 
ictibus o utinam nostro cum sanguine! ceruix. 
dicenti maduere genae, uultumque per omnem 
pallor iit, uocisque repens singultus apertum 
intercepit iter; refouet frigentis amicum 
pectus alumna senis; redit atque exile profatur 
o mihi sollicitum decus ac suprema uoluptas, 
Antigone! seras tibi demoror improbus umbras, 
fors eadem scelera et caedes uisurus auitas, 
donec te thalamis habilem integramque resignem 
hoc satis, et fessum uita dimittite, Parcae. 
sed dum labor iners, quanti nunc ecce reuiso 
transabiere duces Clonin atque in terga comantes 
non ego Abantiadas, non te, saxosa Caryste, 
non humiles Aegas altumque Capherea dixi. 
et iam acies obtunsa negat, cunctique resistunt,  
et tuus armatis iubet ecce silentia frater. 
uix ea turre senex, cum rector ab aggere coepit 
magnanimi reges, quibus haud parere recusem, 
ductor et ipse, meas miles defendere Thebas,  
non ego uos stimulare parem nam liber in arma 
impetus, et meritas ultro iurastis in iras, 
nec laudare satis dignasque rependere grates 
sufficiam referent superi uestraeque subacto 
hoste manus urbem socia de gente subistis 
tutari, quam non aliis populator ab oris 
belliger externaue satus tellure, sed hostis 
indigena adsultat, cui castra aduersa regenti 
hic pater, hic genetrix, hic iunctae stirpe sorores, 
hic erat et frater. cerne en ubicumque nefandus 
excidium moliris auis uenere uolentes 
Aoniae populi, nec sum tibi, saeue, relictus. 
quid uelit ista cohors et te sentire decebat 
reddere regna uetant. sic fatus et omnia rite 
disponit, qui bella gerant, qui moenia seruent, 
quas in fronte manus, medio quas robore sistat. 
perspicuas sic luce fores et uirgea pastor 
claustra leuat, dum terra recens; iubet ordine primo 
ire duces, media stipantur plebe maritae; 
ipse leuat grauidas et humum tactura parentum 
ubera, succiduasque apportat matribus agnas. 
interea Danai noctemque diemque sub armis, 
noctem iterum rursusque diem sic ira ferebat 
ingeminant contempta quies, uix aut sopor illis 
aut epulae fecere moram; properatur in hostem 
more fugae. nec monstra tenent, quae plurima nectit 
prodigiale canens certi fors praeuia fati. 
quippe serunt diros monitus uolucresque feraeque 
sideraque auersique suis decursibus amnes, 
infestumque tonat pater et mala fulgura lucent; 
terrificaeque adytis uoces clausaeque deorum 
sponte fores; nunc sanguineus, nunc saxeus imber, 
et subiti manes flentumque occursus auorum. 
tunc et Apollineae tacuere oracula Cirrhae,  
et non adsuetis pernox ululauit Eleusin 
mensibus, et templis Sparte praesaga reclusis 
uidit Amyclaeos facinus! concurrere fratres. 
Arcades insanas latrare Lycaonis umbras 
nocte ferunt tacita, saeuo decurrere campo 
Oenomaum sua Pisa refert; Acheloon utroque 
deformem cornu uagus infamabat Acarnan. 
Perseos effigiem maestam exorantque Mycenae 
confusum Iunonis ebur; mugire potentem 
Inachon agricolae, gemini maris incola narrat 
Thebanum toto planxisse Palaemona ponto. 
haec audit Pelopea phalanx, sed bellicus ardor 
consiliis obstat diuum prohibetque timeri. 
iam ripas, Asope, tuas Boeotaque uentum 
flumina. non ausae transmittere protinus alae 
hostilem fluuium; forte et trepidantibus ingens 
descendebat agris, animos siue imbrifer arcus, 
seu montana dedit nubes, seu fluminis illa 
mens fuit obiectusque uado pater arma uetabat. 
tunc ferus Hippomedon magno cum fragmine ripae 
cunctantem deiecit equum, ducibusque relictis 
gurgite de medio frenis suspensus et armis, 
ite uiri, clamat, sic uos in moenia primus 
ducere, sic clausas uoueo perfringere Thebas. 
praecipitant cuncti fluuio puduitque secutos. 
ac uelut ignotum si quando armenta per amnem 
pastor agit, stat triste pecus, procul altera tellus 
omnibus et late medius timor ast ubi ductor 
taurus init fecitque uadum, tunc mollior unda, 
tunc faciles saltus, uisaeque accedere ripae. 
haud procul inde iugum tutisque accommoda castris 
arua notant, unde urbem etiam turresque uidere 
Sidonias; placuit sedes fidique receptus  
colle per excelsum patulo quem subter aperto 
arua sinu, nullique aliis a montibus instant 
despectus; nec longa labor munimina durus 
addidit ipsa loco mirum natura fauebat. 
in uallum elatae rupes deuexaque fossis 
aequa et fortuito ductae quater aggere pinnae; 
cetera dant ipsi, donec sol montibus omnis 
erepsit rebusque dedit sopor otia fessis. 
quis queat attonitas dictis ostendere Thebas? 
urbem in conspectu belli suprema parantis 
territat insomnem nox atra diemque minatur. 
discurrunt muris; nil saeptum horrore sub illo, 
nil fidum satis, inualidaeque Amphionis arces. 
rumor ubique alius plures adnuntiat hostes, 
maioresque timor; spectant tentoria contra 
Inachia externosque suis in montibus ignes. 
hi precibus questuque deos, hi Martia tela 
belligerosque hortantur equos, hi pignora fletu 
cara premunt miserique rogos et crastina mandant 
funera. si tenuis demisit lumina somnus, 
bella gerunt; modo lucra morae, modo taedia uitae 
attonitis; lucemque timent lucemque precantur. 
it geminum excutiens anguem et bacchatur utrisque 
Tisiphone castris; fratrem huic, fratrem ingerit illi, 
aut utrique patrem procul ille penatibus imis 
excitus implorat Furias oculosque reposcit. 
iam gelidam Phoeben et caligantia primus 
hauserat astra dies, cum iam tumet igne futuro 
Oceanus lateque nouo Titane reclusum 
aequor anhelantum radiis subsidit equorum 
ecce truces oculos sordentibus obsita canis 
exangues Iocasta genas et bracchia planctu 
nigra ferens ramumque oleae cum uelleris atri  
nexibus, Eumenidum uelut antiquissima, portis 
egreditur magna cum maiestate malorum. 
hinc atque hinc natae, melior iam sexus, aniles 
praecipitantem artus et plus quam possit euntem 
sustentant. uenit ante hostes, et pectore nudo 
claustra aduersa ferit tremulisque ululatibus orat 
admitti reserate uiam! rogat impia belli 
mater; in his aliquod ius execrabile castris 
huic utero est. trepidi uisam expauere manipli 
auditamque magis; remeat iam missus Adrasto 
nuntius excipiunt iussi mediosque per enses 
dant iter. illa duces ut primum aspexit Achiuos 
clamorem horrendum luctu furiata resoluit 
Argolici proceres, ecquis monstrauerit hostem 
quem peperi? quanam inueniam, mihi dicite, natum 
sub galea? uenit attonitae Cadmeius heros 
obuius, et raptam lacrimis gaudentibus implet 
solaturque tenens, atque inter singula, matrem, 
matrem iterat, nunc ipsam urguens, nunc cara sororum 
pectora, cum mixta fletus anus asperat ira 
quid molles lacrimas uenerandaque nomina fingis, 
rex Argiue, mihi? quid colla amplexibus ambis 
inuisamque teris ferrato pectore matrem? 
tune ille exilio uagus et miserabilis hospes? 
quem non permoueas? longae tua iussa cohortes 
expectant, multoque latus praefulgurat ense. 
a miserae matres! hunc te noctesque diesque 
deflebam? si uerba tamen monitusque tuorum 
dignaris, dum castra silent suspensaque bellum 
horrescit pietas, genetrix iubeoque rogoque 
i mecum patriosque deos arsuraque saltem 
tecta uide, fratremque quid aufers lumina? fratrem 
adloquere et regnum iam me sub iudice posce  
aut dabit, aut ferrum causa meliore resumes. 
anne times ne forte doli, et te conscia mater 
decipiam? non sic miseros fas omne penates 
effugit uix Oedipode ducente timeres. 
nupsi equidem peperique nefas, sed diligo tales 
a dolor et uestros etiamnum excuso furores. 
quodsi adeo perstas, ultro tibi, saeue, triumphum 
detulimus religa captas in terga sorores, 
inice uincla mihi grauis huc utcumque feretur 
et pater. ad uestrum gemitus nunc uerto pudorem, 
Inachidae, liquistis enim paruosque senesque 
et lacrimas has quisque domi sua credite matri 
uiscera! si uobis hic paruo in tempore carus 
sitque precor, quid me, oro, decet quidue ista, Pelasgi, 
ubera? ab Hyrcanis hoc Odrysiisue tulissem 
regibus, et si qui nostros uicere furores. 
adnuite, aut natum complexa superstite bello 
hic moriar. tumidas frangebant dicta cohortes, 
nutantesque uirum galeas et sparsa uideres 
fletibus arma piis. quales ubi tela uirosque 
pectoris impulsu rabidi strauere leones, 
protinus ira minor, gaudentque in corpore capto 
securam differre famem sic flexa Pelasgum 
corda labant, ferrique auidus mansueuerat ardor. 
ipse etiam ante oculos nunc matris ad oscula uersus, 
nunc rudis Ismenes, nunc flebiliora precantis 
Antigones, uariaque animum turbante procella 
exciderat regnum cupit ire, et mitis Adrastus 
non uetat; hic iustae Tydeus memor occupat irae 
me potius, socii, qui fidum Eteoclea nuper 
expertus, nec frater eram, me opponite regi,  
cuius adhuc pacem egregiam et bona foedera gesto 
pectore in hoc. ubi tunc fidei pacisque sequestra 
mater eras, pulchris cum me nox uestra morata est 
hospitiis? nempe haec trahis ad commercia natum? 
duc illum in campum, uestro qui sanguine pinguis 
spirat adhuc pinguisque meo. tu porro sequeris,  
heu nimium mitis nimiumque oblite tuorum? 
scilicet infestae cum te circum undique dextrae 
nudabunt enses, haec flebit et arma quiescent? 
tene ille, heu demens, semel intra moenia clausum 
possessumque odiis Argiua in castra remittet? 
ante haec excusso frondescet lancea ferro, 
Inachus ante retro nosterque Achelous abibit. 
sed mite adloquium et saeuis pax quaeritur armis 
haec quoque castra patent, necdum meruere timeri. 
an suspectus ego? abscedo et mea uulnera dono. 
intret et hic genetrix eadem mediaeque sorores. 
finge autem pactis euictum excedere regnis, 
nempe iterum reddes? rursus mutata trahuntur 
agmina consiliis subito ceu turbine caeli 
obuius aduersum Boreae Notus abstulit aequor. 
arma iterum furiaeque placent; fera tempus Erinys 
arripit et primae molitur semina pugnae. 
errabant geminae Dircaea ad flumina tigres, 
mite iugum, belli quondam uastator Eoi 
currus, Erythraeis sed nuper uictor ab oris 
Liber in Aonios meritas dimiserat agros. 
illas turba dei seniorque ex more sacerdos 
sanguinis oblitas atque Indum gramen olentes 
palmite maturo uariisque ornare corymbis 
curat et alterno maculas interligat ostro. 
iamque ipsi colles, ipsa has quid credat? amabant 
armenta, atque ausae circum mugire iuuencae; 
quippe nihil grassata fames manus obuia pascit, 
exceptantque cibos fusoque horrenda supinant  
ora mero, uaga rure quies; si quando benigno 
urbem iniere gradu, domus omnis et omnia sacris 
templa calent, ipsumque fides intrasse Lyaeum. 
has ubi uipereo tactas ter utramque flagello 
Eumenis in furias animumque redire priorem 
impulit, erumpunt non agnoscentibus agris. 
ceu duo diuerso pariter si fulmina caelo 
rupta cadant longumque trahant per nubila crinem 
non aliter cursu rapidae atque inmane frementes 
transiliunt campos aurigamque impete uasto, 
Amphiarae, tuum nec defuit omen, eriles 
forte is primus equos stagna ad uicina trahebat 
corripiunt; mox Taenarium qui proximus Idan 
Aetolumque Acamanta premunt fuga torua per agros 
cornipedum, uisa donec flammatus Aconteus 
strage uirum, cui sueta feras prosternere uirtus 
Arcas erat, densis iam fida ad moenia uersas 
insequitur telis, multumque hastile resumens 
ter, quater adducto per terga, per ilia telo 
transigit. illae autem longo cum limite fusi 
sanguinis ad portas utrimque extantia ducunt 
spicula semianimes, gemituque imitante querelas 
saucia dilectis adclinant pectora muris. 
templa putes urbemque rapi facibusque nefandis 
Sidonios ardere lares, sic clamor apertis 
exoritur muris; mallent cunabula magni 
Herculis aut Semeles thalamum aut penetrale ruisse 
Harmoniae. cultor Baccheus Acontea Phegeus 
iam uacuum telis geminoque in sanguine ouantem 
comminus ense petit; subeunt Tegeaea iuuentus 
auxilio tardi iam supra sacra ferarum 
corpora maerenti iuuenis iacet ultio Baccho. 
rumpitur et Graium subito per castra tumultu  
concilium; fugit exertos Iocasta per hostes 
iam non ausa preces; natas ipsamque repellunt 
qui modo tam mites, et praeceps tempore Tydeus 
utitur ite age, nunc pacem sperate fidemque! 
num saltem differre nefas potuitue morari, 
dum genetrix dimissa redit? sic fatus aperto 
ense uocat socios. saeuus iam clamor et irae 
hinc atque inde calent; nullo uenit ordine bellum, 
confusique duces uulgo, et neglecta regentum 
imperia; una equites mixti peditumque cateruae 
et rapidi currus; premit indigesta ruentes 
copia, nec sese uacat ostentare nec hostem 
noscere. sic subitis Thebana Argiuaque pubes 
conflixere globis; retro uexilla tubaeque 
post tergum et litui bellum inuenere secuti. 
tantus ab exiguo crudescit sanguine Mauors! 
uentus uti primas struit intra nubila uires, 
lenis adhuc, frondesque et aperta cacumina gestat, 
mox rapuit nemus et montes patefecit opacos. 
nunc age, Pieriae, non uos longinqua, sorores, 
consulimus, uestras acies uestramque referte 
Aoniam; uidistis enim, dum Marte propinquo 
horrent Tyrrhenos Heliconia plectra tumultus. 
Sidonium Pterelan sonipes male fidus in armis 
rumpentem frenos diuersa per agmina raptat 
iam liber, sic fessa manus. uenit hasta per ambos 
Tydeos et laeuum iuueni transuerberat inguen 
labentemque adfigit equo. fugit ille perempto 
consertus domino, nec iam arma aut frena tenentem  
portat adhuc ceu nondum anima defectus utraque 
cum sua Centaurus moriens in terga recumbit. 
certat opus ferri sternunt alterna furentes 
Hippomedon Sybarin, Pylium Periphanta Menoeceus, 
Parthenopaeus Ityn Sybaris iacet ense cruento, 
cuspide trux Periphas, Itys insidiante sagitta. 
Caeneos Inachii ferro Mauortius Haemon 
colla rapit, cui diuiduum trans corpus hiantes 
truncum oculi quaerunt, animus caput; arma iacentis 
iam rapiebat Abas cornu deprensus Achiua 
dimisit moriens clipeum hostilemque suumque. 
quis tibi Baccheos, Eunaee, relinquere cultus, 
quis lucos, uetitus quibus emansisse sacerdos, 
suasit et adsuetum Bromio mutare furorem? 
quem terrere queas? clipei penetrabile textum 
pallentes hederae Nysaeaque serta coronant, 
candida pampineo subnectitur instita pilo, 
crine latent umeri, crescunt lanugine malae, 
et rubet imbellis Tyrio subtemine thorax, 
bracchiaque in manicis et pictae uincula plantae 
carbaseique sinus, et fibula rasilis auro 
Taenariam fulua mordebat iaspide pallam, 
quam super a tergo uelox gorytos et arcus 
pendentesque sonant aurata lynce pharetrae. 
it lymphante deo media inter milia longum 
uociferans prohibete manus, haec omine dextro 
moenia Cirrhaea monstrauit Apollo iuuenca; 
Parcite, in haec ultro scopuli uenere uolentes. 
gens sacrata sumus gener huic est Iuppiter urbi 
Gradiuusque socer; Bacchum haud mentimur alumnum 
et magnum Alciden. iactanti talia frustra 
turbidus aeria Capaneus occurrit in hasta. 
qualis ubi primam leo mane cubilibus atris. 
erexit rabiem et saeuo speculatur ab antro  
aut ceruum aut nondum bellantem fronte iuuencum, 
it fremitu gaudens, licet arma gregesque lacessant 
uenantum, praedam uidet et sua uulnera nescit 
sic tum congressu Capaneus gauisus iniquo 
librabat magna uenturam mole cupressum. 
ante tamen, quid femineis ululatibus, inquit, 
terrificas, moriture, uiros? utinam ipse ueniret 
cui furis! haec Tyriis cane matribus! et simul hastam 
expulit; illa uolans, ceu uis non ulla moretur 
obuia, uix sonuit clipeo et iam terga reliquit. 
arma fluunt, longisque crepat singultibus aurum, 
eruptusque sinus uicit cruor. occidis audax, 
occidis Aonii puer altera cura Lyaei. 
marcida te fractis planxerunt Ismara thyrsis, 
te Tmolos, te Nysa ferax Theseaque Naxos 
et Thebana metu iuratus in orgia Ganges. 
nec segnem Argolicae sensere Eteoclea turmae, 
parcior ad ciues Polynicis inhorruit ensis. 
eminet ante alios iam formidantibus arua 
Amphiaraus equis ac multo puluere uertit 
campum indignantem famulo decus addit inane 
maestus et extremos obitus inlustrat Apollo. 
ille etiam clipeum galeamque incendit honoro 
sidere; nec tarde fratri, Gradiue, dedisti 
ne qua manus uatem, ne quid mortalia bello 
laedere tela queant sanctum et uenerabile Diti 
funus eat. talis medios aufertus in hostes 
certus et ipse necis, uires fiducia leti 
suggerit; inde uiro maioraque membra diesque 
laetior et numquam tanta experientia caeli, 
si uacet auertit morti contermina Virtus. 
ardet inexpleto saeui Mauortis amore 
et fruitur dextra atque anima flagrante superbit. 
hicne hominum casus lenire et demere Fatis 
iura frequens? quantum subito diuersus ab illo 
qui tripodas laurusque sequi, qui doctus in omni  
nube salutato uolucrem cognoscere Phoebo! 
innumeram ferro plebem, ceu letifer annus 
aut iubar aduersi graue sideris, immolat umbris 
ipse suis iaculo Phlegyan iaculoque superbum 
Phylea, falcato Clonin et Chremetaona curru 
comminus hunc stantem metit, hunc a poplite sectum, 
cuspide non missa Chromin Iphinoumque Sagenque 
intonsumque Gyan sacrumque Lycorea Phoebo 
inuitus iam fraxineum demiserat hastae 
robur, et excussis apparuit infula cristis, 
Alcathoum saxo, cui circum stagna Carysti 
et domus et coniunx et amantes litora nati. 
uixerat ille diu pauper scrutator aquarum, 
decepit tellus, moriens hiemesque Notosque 
laudat et experti meliora pericula ponti.  
aspicit has longe iamdudum Asopius Hypseus 
palantum strages ardetque auertere pugnam, 
quamquam haud ipse minus curru Tirynthia fundens 
robora; sed uiso praesens minor augure sanguis 
illum armis animisque cupit. prohibebat iniquo 
agmine consertum cunei latus; inde superbus 
exeruit patriis electum missile ripis, 
ac prius Aonidum diues largitor aquarum, 
clare Giganteis etiamnum, Asope, fauillis, 
da numen dextrae rogat hoc natusque tuique 
quercus alumna uadi; fas et me spernere Phoebum, 
si tibi conlatus diuum sator. omnia mergam 
fontibus arma tuis tristesque sine augure uittas. 
audierat genitor uetat indulgere uolentem 
Phoebus, et aurigam iactus detorquet in Hersen.  
ille ruit deus ipse uagis succedit habenis, 
Lernaeum falso simulans Haliacmona uultu. 
tunc uero ardenti non ulla obsistere temptant 
signa, ruunt solo terrore, et uulnere citra 
mors trepidis ignaua uenit, dubiumque tuenti 
presserit infestos onus impuleritne iugales. 
sic ubi nubiferum montis latus aut noua uentis 
soluit hiems, aut uicta situ non pertulit aetas, 
desilit horrendus campo timor, arua uirosque 
limite non uno longaeuaque robora secum 
praecipitans, tandemque exhaustus turbine fesso 
aut uallem cauat aut medios intercipit amnes. 
non secus ingentique uiro magnoque grauatus 
temo deo nunc hoc, nunc illo in sanguine feruet. 
ipse sedens telis pariterque ministrat habenis 
Delius, ipse docet iactus aduersaque flectit 
spicula fortunamque hastis uenientibus aufert. 
sternuntur terra Melaneus pedes, Antiphus alto 
nil defensus equo, genitusque Heliconide nympha 
Aetion, caesoque infamis fratre Polites, 
conatusque toris uittatam attingere Manto 
Lampus in hunc sacras Phoebus dedit ipse sagittas. 
et iam cornipedes trepidi ad moribunda reflantes 
corpora rimantur terras, omnisque per artus 
sulcus et incisis altum rubet orbita membris. 
hos iam ignorantes terit impius axis, at illi 
uulnere semineces nec deuitare facultas 
uenturum super ora uident; iam lubrica tabo 
frena, nec insisti madidus dat temo, rotaeque 
sanguine difficiles, et tardior ungula fossis  
uisceribus tunc ipse furens in morte relicta 
spicula et e mediis extantes ossibus hastas 
auellit, strident animae currumque sequuntur. 
tandem se famulo summum confessus Apollo 
utere luce tua longamque ait indue famam, 
dum tibi me iunctum Mors inreuocata ueretur. 
uincimur inmites scis nulla reuoluere Parcas 
stamina; uade diu populis promissa uoluptas 
Elysiis, certe non perpessure Creontis 
imperia aut uetito nudus iaciture sepulcro. 
ille refert contra, et paulum respirat ab armis 
olim te, Cirrhaee pater, peritura sedentem 
ad iuga quis tantus miseris honor? axe trementi 
sensimus; instantes quonam usque morabere manes? 
audio iam rapidae cursum Stygis atraque Ditis 
flumina tergeminosque mali custodis hiatus. 
accipe commissum capiti decus, accipe laurus, 
quas Erebo deferre nefas. nunc uoce suprema, 
si qua recessuro debetur gratia uati, 
deceptum tibi, Phoebe, larem poenasque nefandae 
coniugis et pulchrum nati commendo furorem. 
desiluit maerens lacrimasque auertit Apollo 
tunc uero ingemuit currusque orbique iugales. 
non aliter caeco nocturni turbine Cauri 
scit peritura ratis, cum iam damnata sororis 
igne Therapnaei fugerunt carbasa fratres. 
iamque recessurae paulatim horrescere terrae 
summaque terga quati grauiorque efferuere puluis 
coeperat; inferno mugit iam murmure campus. 
bella putant trepidi bellique hunc esse fragorem 
hortanturque gradus; alius tremor arma uirosque 
mirantesque inclinat equos; iam frondea nutant 
culmina, iam muri, ripisque Ismenos apertis 
effugit; exciderunt irae, nutantia figunt 
tela solo, dubiasque uagi nituntur in hastas 
comminus inque uicem uiso pallore recedunt.  
sic ubi nauales miscet super aequora pugnas 
contempto Bellona mari, si forte benigna 
tempestas, sibi quisque cauent, ensesque recondit 
mors alia, et socii pacem fecere timores. 
talis erat campo belli fluitantis imago. 
siue laborantes concepto flamine terrae 
uentorum rabiem et clausum eiecere furorem, 
exedit seu putre solum carpsitque terendo 
unda latens, siue hac uoluentis machina caeli 
incubuit, siue omne fretum Neptunia mouit 
cuspis et extremas grauius mare torsit in oras, 
seu uati datus ille fragor, seu terra minata est 
fratribus ecce alte praeceps humus ore profundo 
dissilit, inque uicem timuerunt sidera et umbrae. 
illum ingens haurit specus et transire parentes 
mergit equos; non arma manu, non frena remisit 
sicut erat, rectos defert in Tartara currus, 
respexitque cadens caelum, campumque coire 
ingemuit, donec leuior distantia rursus 
miscuit arua tremor lucemque exclusit Auerno.  
LIBER OCTAVVS 
Vt subitus uates pallentibus incidit umbris 
letiferasque domos orbisque arcana sepulti 
rupit et armato turbauit funere manes, 
horror habet cunctos, Stygiis mirantur in oris 
tela et equos corpusque nouum; nec enim ignibus atris 
conditus aut maesta niger aduentabat ab urna, 
sed belli sudore calens, clipeumque cruentis 
roribus et scissi respersus puluere campi. 
necdum illum aut trunca lustrauerat obuia taxo 
Eumenis, aut furuo Proserpina poste notarat 
coetibus adsumptum functis; quin comminus ipsa 
Fatorum deprensa colus, uisoque pauentes 
augure tunc demum rumpebant stamina Parcae. 
illum et securi circumspexere fragorem 
Elysii, et si quos procul ulteriore barathro 
altera nox aliisque grauat plaga caeca tenebris. 
tunc regemunt pigrique lacus ustaeque paludes, 
umbriferaeque fremit sulcator pallidus undae 
dissiluisse nouo penitus telluris hiatu 
Tartara et admissos non per sua flumina manes. 
forte sedens media regni infelicis in arce 
dux Erebi populos poscebat crimina uitae, 
nil hominum miserans iratusque omnibus umbris. 
stant Furiae circum uariaeque ex ordine Mortes,  
saeuaque multisonas exertat Poena catenas; 
Fata serunt animas et eodem pollice damnant 
uincit opus. iuxta Minos cum fratre uerendo 
iura bonus meliora monet regemque cruentum 
temperat; adsistunt lacrimis atque igne tumentes 
Cocytos Phlegethonque, et Styx periuria diuum 
arguit. ille autem supera compage soluta 
nec solitus sentire metus expauit oborta 
sidera, iucundaque offensus luce profatur 
quae superum labes inimicum impegit Auerno 
aethera? quis rupit tenebras uitaeque silentes 
admonet? unde minae? uter haec mihi proelia fratrum? 
congredior, pereant agedum discrimina rerum. 
nam cui dulce magis? magno me tertia uictum 
deiecit fortuna polo, mundumque nocentem 
seruo; nec iste meus diris quin peruius astris 
inspicitur. tumidusne meas regnator Olympi 
explorat uires? habeo iam quassa Gigantum 
uincula et aetherium cupidos exire sub axem 
Titanas miserumque patrem quid me otia maesta 
saeuus et implacidam prohibet perferre quietem 
amissumque odisse diem? pandam omnia regna, 
si placet, et Stygio praetexam Hyperiona caelo. 
Arcada nec superis quid enim mihi nuntius ambas 
itque reditque domos? emittam et utrumque tenebo 
Tyndariden. cur autem auidis Ixiona frango 
uerticibus? cur non expectant Tantalon undae? 
anne profanatum totiens Chaos hospite uiuo 
perpetiar? me Pirithoi temerarius ardor  
temptat et audaci Theseus iuratus amico, 
me ferus Alcides tum cum custode remoto 
ferrea Cerbereae tacuerunt limina portae; 
Odrysiis etiam pudet heu! patuisse querelis 
Tartar uidi egomet blanda inter carmina turpes 
Eumenidum lacrimas iterataque pensa Sororum; 
me quoquesed durae melior uiolentia legis. 
ast ego uix unum, nec celsa ad sidera, furto 
ausus iter Siculo rapui conubia campo 
nec licuisse ferunt; iniustaeque a Ioue leges 
protinus, et sectum genetrix mihi computat annum. 
sed quid ego haec? i, Tartareas ulciscere sedes, 
Tisiphone; si quando nouis asperrima monstris, 
triste, insuetum, ingens, quod nondum uiderit aether, 
ede nefas, quod mirer ego inuideantque sorores. 
atque adeo fratres nostrique haec omina sunto 
prima odii, fratres alterna in uulnera laeto 
Marte ruant; sit qui rabidarum more ferarum 
mandat atrox hostile caput, quique igne supremo 
arceat exanimes et manibus aethera nudis 
commaculet iuuet ista ferum spectare Tonantem.  
praeterea ne sola furor mea regna lacessat, 
quaere deis qui bella ferat, qui fulminis ignes 
infestumque Iouem clipeo fumante repellat. 
faxo haud sit cunctis leuior metus atra mouere 
Tartara frondenti quam iungere Pelion Ossae. 
dixerat atque illi iamdudum regia tristis 
attremit oranti, suaque et quae desuper urguet 
nutabat tellus non fortius aethera uultu 
torquet et astriferos inclinat Iuppiter axes. 
at tibi quos, inquit, manes, qui limite praeceps 
non licito per inane ruis? subit ille minantem 
iam tenuis uisu, iam uanescentibus armis, 
iam pedes extincto tamen interceptus in ore 
augurii perdurat honos, obscuraque fronti  
uitta manet, ramumque tenet morientis oliuae. 
si licet et sanctis hic ora resoluere fas est 
manibus, o cunctis finitor maxime rerum 
at mihi, qui quondam causas elementaque noram, 
et sator, oro, minas stimulataque corda remulce, 
neue ira dignare hominem et tua iura timentem; 
nam nec ad Herculeos unde haec mihi pectora? raptus, 
nec uenerem inlicitam crede his insignibus ausi 
intramus Lethen fugiat ne tristis in antrum 
Cerberus, aut nostros timeat Proserpina currus. 
augur Apollineis modo dilectissimus aris, 
testor inane Chaos quid enim hic iurandus Apollo?, 
crimine non ullo subeo noua fata, nec alma 
sic merui de luce rapi; scit iudicis urna 
Dictaei uerumque potest deprendere Minos. 
coniugis insidiis et iniquo uenditus auro 
Argolicas acies unde haec tibi turba recentum 
umbrarum, et nostrae ueniunt quoque funera dextrae 
non ignarus ini subito me turbine mundi 
horret adhuc animus mediis e milibus hausit 
nox tua. quae mihi mens, dum per caua uiscera terrae 
uado diu pendens et in aere uoluor operto? 
ei mihi! nil ex me sociis patriaeque relictum, 
uel captum Thebis; iam non Lernaea uidebo 
tecta, nec attonito saltem cinis ibo parenti. 
non tumulo, non igne miser lacrimisque meorum 
productus, toto pariter tibi funere ueni, 
nil istis ausurus equis; nec deprecor umbram 
accipere et tripodum iam non meminisse meorum. 
nam tibi praesagi quis iam super auguris usus, 
cum Parcae tua iussa trahant? sed pectora flectas 
et melior sis, quaeso, deis. si quando nefanda 
huc aderit coniunx, illi funesta reserua 
supplicia illa tua, rector bone, dignior ira. 
accipit ille preces indignaturque moueri.  
ut leo, Massyli cum lux stetit obuia ferri, 
tunc iras, tunc arma citat; si decidit hostis, 
ire supra satis est uitamque relinquere uicto. 
interea uittis lauruque insignis opima 
currus et egregiis modo formidatus in armis 
luce palam, fusus nulli nullique fugatus, 
quaeritur absistunt turmae, suspectaque tellus 
omnibus, infidi miles uestigia campi 
circumit, atque auidae tristis locus ille ruinae 
cessat et inferni uitatur honore sepulcri. 
nuntius hortanti diuersa in parte maniplos 
Adrasto, uix ipse ratus uidisse, Philaemon 
aduolat et trepidans steterat nam forte cadenti 
proximus inspectoque miser pallebat hiatu, 
uerte gradum, fuge rector ait si Dorica saltem 
terra loco patriaeque manent, ubi liquimus, arces. 
non armis, non sanguine opus quid inutile ferrum 
stringimus in Thebas? currus humus impia sorbet 
armaque bellantesque uiros; fugere ecce uidetur 
hic etiam, quo stamus, ager. uidi ipse profundae 
noctis iter ruptaque soli compage ruentem 
illum heu, praesagis quo nullus amicior astris, 
Oecliden, frustraque manus cum uoce tetendi. 
mira loquor, sulcos etiamnum, rector, equorum 
fumantemque locum et spumis madida arua reliqui. 
nec commune malum est tellus agnoscit alumnos, 
stat Thebana acies. stupet haec et credere Adrastus  
cunctatur; sed Mopsus idem trepidusque ferebat 
Actor idem. iam Fama nouis terroribus audax 
non unum cecidisse refert. sponte agmina retro 
non expectato reuocantum more tubarum 
praecipitant sed torpet iter, falluntque ruentes 
genua uiros; ipsique putes sensisse repugnant 
cornipedes nulloque truces hortamine parent 
nec celerare gradum nec tollere lumina terra. 
fortius incursant Tyrii, sed Vesper opacus 
lunares iam ducit equos; data foedere paruo 
maesta uiris requies et nox auctura timores. 
quae tibi nunc facies postquam permissa gemendi 
copia! qui fletus galeis cecidere solutis! 
nil solitum fessos iuuat; abiecere madentes, 
sicut erant, clipeos, nec quisquam spicula tersit, 
nec laudauit equum, nitidae nec cassidis altam 
compsit adornauitque iubam; uix magna lauare 
uulnera et efflantes libet internectere plagas 
tantus ubique dolor. mensas alimentaque bello 
debita nec pugnae suasit timor omnia laudes, 
Amphiarae, tuas fecundaque pectora ueri 
commemorant lacrimis, et per tentoria sermo 
unus abisse deos dilapsaque numina castris 
heu ubi laurigeri currus sollemniaque arma 
et galeae uittatus apex? hoc antra lacusque 
Castalii tripodumque fides? sic gratus Apollo? 
quis mihi sidereos lapsus mentemque sinistri 
fulguris, aut caesis saliat quod numen in extis, 
quando iter, unde morae, quae saeuis utilis armis, 
quae pacem magis hora uelit? quis iam omne futurum 
proferet, aut cum quo uolucres mea fata loquentur? 
hos quoque bellorum casus nobisque tibique 
praescieras et quanta sacro sub pectore uirtus!  
uenisti tamen et miseris comes additus armis. 
et cum te tellus fatalisque hora uocaret, 
tu Tyrias acies aduersaque signa uacasti 
sternere; tunc etiam media de morte timendum 
hostibus infestaque abeuntem uidimus hasta. 
et nunc te quis casus habet? poterisne reuerti 
sedibus a Stygiis altaque erumpere terra? 
anne sedes hilaris iuxta, tua numina, Parcas 
et uice concordi discis uentura docesque? 
an tibi felices lucos miseratus Auerni 
rector et Elysias dedit inseruare uolucres? 
quidquid es, aeternus Phoebo dolor et noua clades 
semper eris mutisque diu plorabere Delphis. 
hic Tenedon Chrysenque dies partuque ligatum 
Delon et intonsi claudet penetralia Branchi, 
nec Clarias hac luce fores Didymaeaque quisquam 
limina nec Lyciam supplex consultor adibit. 
quin et cornigeri uatis nemus atque Molosso 
quercus anhela Ioui Troianaque Thymbra tacebit. 
ipsi amnes ipsaeque uolent arescere laurus, 
ipse nihil certum sagis clangoribus aether 
praecinet, et nulla ferientur ab alite nubes. 
iamque erit ille dies quo te quoque conscia fatis 
templa colant reddatque tuus responsa sacerdos. 
talia fatidico peragunt sollemnia regi, 
ceu flammas ac dona rogo tristesque rependant 
exequias mollique animam tellure reponant. 
fracta dehinc cunctis auersaque pectora bello. 
sic fortes Minyas subito cum funere Tiphys 
destituit, non arma sequi, non ferre uidetur 
remus aquas, ipsique minus iam ducere uenti.  
iam fessis gemitu paulatim corda leuabat 
exhaustus sermone dolor; nox addita curas 
obruit et facilis lacrimis inrepere somnus. 
at non Sidoniam diuersa in parte per urbem 
nox eadem uario producunt sidera ludo 
ante domos intraque, ipsaeque ad moenia marcent 
excubiae; gemina aera sonant Idaeaque terga 
et moderata sonum uario spiramine buxus. 
tunc dulces superos atque omne ex ordine alumnum 
numen ubique sacri resonant paeanes, ubique 
serta coronatumque merum. nunc funera rident 
auguris ignari, contraque in tempore certant 
Tiresian laudare suum; nunc facta reuoluunt 
maiorum ueteresque canunt ab origine Thebas 
hi mare Sidonium manibusque attrita Tonantis 
cornua et ingenti sulcatum Nerea tauro, 
hi Cadmum lassamque bouem fetosque cruenti 
Martis agros, alii Tyriam reptantia saxa 
ad chelyn et duras animantem Amphiona cautes, 
hi grauidam Semelen, illi Cythereia laudant 
conubia et multa deductam lampade fratrum 
Harmoniam nullis deest sua fabula mensis. 
ceu modo gemmiferum thyrso populatus Hydaspen 
Eoasque domos nigri uexilla triumphi  
Liber et ignotos populis ostenderet Indos. 
tunc primum ad coetus sociaeque ad foedera mensae 
semper inaspectum diraque in sede latentem 
Oedipoden exisse ferunt uultuque sereno 
canitiem nigram squalore et sordida fusis 
ora comis laxasse manu sociumque benignos 
adfatus et abacta prius solacia passum, 
quin hausisse dapes insiccatumque cruorem 
deiecisse genis. cunctos auditque refertque, 
qui Ditem et Furias tantum et si quando regentem 
Antigonen maestis solitus pulsare querelis.  
causa latet. non hunc Tyrii fors prospera belli, 
tantum bella iuuant; natum hortaturque probatque 
nec uicisse uelit; sed primos comminus enses 
et sceleris tacito rimatur semina uoto. 
inde epulae dulces ignotaque gaudia uultu. 
qualis post longae Phineus ieiunia poenae, 
nil stridere domi uolucresque ut sensit abactas 
necdum tota fides, hilaris mensasque torosque 
nec turbata feris tractauit pocula pennis. 
cetera Graiorum curis armisque iacebat 
fessa cohors; alto castrorum ex aggere Adrastus 
laetificos tenui captabat corde tumultus, 
quamquam aeger senio, sed agit miseranda potestas 
inuigilare malis. illum aereus undique clamor 
Thebanique urunt sonitus, et amara lacessit 
tibia, tum nimio uoces marcore superbae 
incertaeque faces et iam male peruigil ignis. 
sic ubi per fluctus uno ratis obruta somno  
conticuit, tantique maris secura iuuentus 
mandauere animas solus stat puppe magister 
peruigil inscriptaque deus qui nauigat alno. 
tempus erat iunctos cum iam soror ignea Phoebi 
sensit equos penitusque cauam sub luce parata 
Oceani mugire domum, seseque uagantem 
colligit et leuiter moto fugat astra flagello 
concilium rex triste uocat, quaeruntque gementes 
quis tripodas successor agat, quo prodita laurus 
transeat atque orbum uittae decus. haud mora, cuncti 
insignem fama sanctoque Melampode cretum 
Thiodamanta uolunt, quicum ipse arcana deorum 
partiri et uisas uni sociare solebat 
Amphiaraus aues, tantaeque haud inuidus artis 
gaudebat dici similem iuxtaque secundum. 
illum ingens confundit honos inopinaque turbat 
gloria et oblatas frondes summissus adorat 
seque oneri negat esse parem, cogique meretur. 
sicut Achaemenius solium gentesque paternas 
excepit si forte puer, cui uiuere patrem 
tutius, incerta formidine gaudia librat 
an fidi proceres, ne pugnet uulgus habenis, 
cui latus Euphratae, cui Caspia limina mandet; 
sumere tunc arcus ipsumque onerare ueretur 
patris equum uisusque sibi nec sceptra capaci 
sustentare manu nec adhuc implere tiaran. 
atque is ubi intorto signatus uellere crinem 
conuenitque deis, hilari per castra tumultu 
uadit ouans ac, prima sui documenta, sacerdos 
Tellurem placare parat nec futile maestis 
id uisum Danais. geminas ergo ilicet aras 
arboribus uiuis et adulto caespite texi 
imperat, innumerosque deae, sua munera, flores  
et cumulos frugum et quidquid nouat impiger annus 
addit et intacto spargens altaria lacte 
incipit o hominum diuumque aeterna creatrix, 
quae fluuios siluasque animarum et semina mundo 
cuncta Prometheasque manus Pyrrhaeaque saxa 
gignis, et impastis quae prima alimenta dedisti 
mutastique uiris, quae pontum ambisque uehisque 
te penes et pecudum gens mitis et ira ferarum 
et uolucrum requies; firmum atque inmobile mundi 
robur inoccidui, te uelox machina caeli 
aere pendentem uacuo, te currus uterque 
circumit, o rerum media indiuisaque magnis 
fratribus! ergo simul tot gentibus alma, tot altis 
urbibus ac populis, subterque ac desuper una 
sufficis, astriferumque domos Atlanta supernas 
ferre laborantem nullo uehis ipsa labore 
nos tantum portare negas? nos, diua, grauaris? 
quod, precor, ignari luimus scelus? an quia plebes 
externa Inachiis huc aduentamus ab oris? 
omne homini natale solum, nec te, optima, saeuo 
tamque humili populos deceat distinguere fine 
undique ubique tuos; maneas communis et arma 
hinc atque inde feras; liceat, precor, ordine belli 
pugnaces efflare animas et reddere caelo. 
ne rape tam subitis spirantia corpora bustis, 
ne propera ueniemus enim, quo limite cuncti, 
qua licet ire uia; tantum exorata Pelasgis 
siste leuem campum, celeres neu praecipe Parcas. 
at tu, care deis, quem non manus ulla nec enses 
Sidonii, sed magna sinu Natura soluto,  
ceu te Cirrhaeo meritum tumularet hiatu, 
sic amplexa coit, hilaris des, oro, precatus 
nosse tuos, caeloque et uera monentibus aris 
concilies, et quae populis proferre parabas, 
me doceas tibi sacra feram praesaga, tuique 
numinis interpres te Phoebo absente uocabo. 
ille mihi Delo Cirrhaque potentior omni, 
quo ruis, ille adytis melior locus. haec ubi dicta, 
nigrantes terra pecudes obscuraque mergit 
armenta, ac uiuis cumulos undantis harenae 
aggerat et uati mortis simulacra rependit. 
talia apud Graios, cum iam Mauortia contra 
cornua, iam saeuos fragor aereus excitat enses. 
addit acerba sonum Teumesi e uertice crinem 
incutiens acuitque tubas et sibila miscet 
Tisiphone stupet insolito clangore Cithaeron 
marcidus et turres carmen non tale secutae. 
iam trepidas Bellona fores armataque pulsat 
limina, iam multo laxantur cardine Thebae. 
turbat eques pedites, currus properantibus obstant, 
ceu Danai post terga premant sic omnibus alae 
artantur portis septemque excursibus haerent. 
Ogygiis it sorte Creon, Eteoclea mittunt 
Neistae, celsas Homoloidas occupat Haemon, 
Hypsea Proetiae, celsum fudere Dryanta 
Electrae, quatit Hypsistas manus Eurymedontis, 
culmina magnanimus stipat Dircaea Menoeceus. 
qualis ubi auersi secretus pabula caeli 
Nilus et Eoas magno bibit ore pruinas, 
scindit fontis opes septemque patentibus aruis 
in mare fert hiemes; penitus cessere fugatae 
Nereides dulcique timent occurrere ponto. 
tristis at inde gradum tarde mouet Inacha pubes,  
praecipue Eleae Lacedaemoniaeque cohortes 
et Pylii; subitum nam Thiodamanta sequuntur 
augure fraudati, necdum accessere regenti. 
nec tua te, princeps tripodum, sola agmina quaerunt 
cuncta phalanx sibi deesse putat; minor ille per alas 
septimus extat apex. liquido uelut aethere nubes 
inuida Parrhasiis unum si detrahat astris, 
truncus honor Plaustri, nec idem riget igne reciso 
axis, et incerti numerant sua sidera nautae. 
sed iam bella uocant alias noua suggere uires, 
Calliope, maiorque chelyn mihi tendat Apollo. 
fatalem populis ultro poscentibus horam 
admouet atra dies, Stygiisque emissa tenebris 
Mors fruitur caelo bellatoremque uolando 
campum operit nigroque uiros inuitat hiatu, 
nil uulgare legens, sed quae dignissima uita 
funera, praecipuos annis animisque, cruento 
ungue notat iamque in miseros pensum omne Sororum 
scinditur, et Furiae rapuerunt licia Parcis. 
stat medius campis etiamnum cuspide sicca 
Bellipotens, iamque hos clipeum, iam uertit ad illos 
arma ciens aboletque domos, conubia, natos. 
pellitur et patriae et, qui mente nouissimus exit, 
lucis amor; tenet in capulis hastisque paratas 
ira manus, animusque ultra thoracas anhelus 
conatur, galeaeque tremunt horrore comarum. 
quid mirum caluisse uiros? flammantur in hostem 
cornipedes niueoque rigant sola putria nimbo, 
corpora ceu mixti dominis irasque sedentum 
induerint sic frena terunt, sic proelia poscunt 
hinnitu tolluntque armos equitesque supinant.  
iamque ruunt, primusque uirum concurrere puluis 
incipit, et spatiis utrimque aequalibus acti 
aduentant mediumque uident decrescere campum. 
iam clipeus clipeis, umbone repellitur umbo, 
ense minax ensis, pede pes et cuspide cuspis 
sic obnixa acies pariter suspiria fumant, 
admotaeque nitent aliena in casside cristae. 
pulcher adhuc belli uultus stant uertice coni, 
plena armenta uiris, nulli sine praeside currus, 
arma loco, splendent clipei pharetraeque decorae 
cingulaque et nondum deforme cruoribus aurum. 
at postquam rabies et uitae prodiga uirtus 
emisere animos, non tanta cadentibus Haedis 
aeriam Rhodopen solida niue uerberat Arctos, 
nec fragor Ausoniae tantus cum Iuppiter omni 
arce tonat, tanta quatitur nec grandine Syrtis 
cum Libyae Boreas Italos niger attulit imbres. 
exclusere diem telis, stant ferrea caelo 
nubila, nec iaculis artatus sufficit aer. 
hi pereunt missis, illi redeuntibus hastis, 
concurrunt per inane sudes et mutua perdunt 
uulnera, concurrunt hastae, stridentia funda 
saxa pluunt, uolucres imitantur fulgura glandes 
et formidandae non una morte sagittae. 
nec locus ad terram telis in corpora ferrum 
omne cadit; saepe ignari perimuntque caduntque 
casus agit uirtutis opus nunc turba recedit, 
nunc premit, ac uicibus tellurem amittit et aufert. 
ut uentis nimbisque minax cum soluit habenas 
Iuppiter alternoque adfligit turbine mundum 
stat caeli diuersa acies, nunc fortior Austri,  
nunc Aquilonis hiems, donec pugnante procella 
aut nimiis hic uicit aquis, aut ille sereno. 
principium pugnae turmas Asopius Hypseus 
Oebalias namque hae magnum et gentile tumentes 
Euboicum duris rumpunt umbonibus agmen 
reppulit erepto cunei ductore Menalca.  
hic et mente Lacon, crudi torrentis alumnus 
nec turpauit auos, hastam ultra pectus euntem, 
ne pudor in tergo, per et ossa et uiscera retro 
extrahit atque hosti dextra labente remittit 
sanguineam dilecta genis morientis oberrant 
Taygeta et pugnae laudataque uerbera matri. 
Phaedimon Iasiden arcu Dircaeus Amyntas 
destinat heu celeres Parcae! iam palpitat aruis 
Phaedimus, et certi nondum tacet arcus Amyntae. 
abstulit ex umero dextram Calydonius Agreus 
Phegeos illa suum terra tenet improba ferrum 
et mouet; extimuit sparsa inter tela iacentem 
praegrediens truncamque tamen percussit Acoetes. 
Iphin atrox Acamas, Argum ferus impulit Hypseus, 
strauit Abanta Pheres, diuersaque uulnera flentes 
Iphis eques, pedes Argus, Abas auriga iacebant. 
Inachidae gemini geminos e sanguine Cadmi 
occultos galeis saeua ignorantia belli 
perculerant ferro; sed dum spolia omnia caesis 
eripiunt, uidere nefas, et maestus uterque 
respicit ad fratrem pariterque errasse queruntur. 
cultor Ion Pisae cultorem Daphnea Cirrhae 
turbatis prostrauit equis hunc laudat ab alto 
Iuppiter, hunc tardus frustra miseratur Apollo. 
ingentes Fortuna uiros inlustrat utrimque 
sanguine in aduerso Danaos Cadmeius Haemon 
sternit agitque, furens sequitur Tyria agmina Tydeus; 
Pallas huic praesens, illum Tirynthius implet. 
qualiter hiberni summis duo montibus amnes 
franguntur geminaque cadunt in plana ruina 
contendisse putes uter arua arbustaque tollat  
altius aut superet pontes; et cum una receptas 
confundit iam uallis aquas, sibi quisque superbus 
ire cupit, pontoque negant descendere mixti. 
ibat fumiferam quatiens Onchestius Idas 
lampada per medios turbabatque agmina Graium, 
igne uiam rumpens; magno quem comminus ictu 
Tydeos hasta feri dispulsa casside fixit. 
ille ingens in terga iacet, stat fronte superstes 
lancea, conlapsae ueniunt in tempora flammae. 
prosequitur Tydeus saeuos ne dixeris Argos, 
igne tuo, Thebane, rogum concedimus arde! 
inde, uelut primo tigris gauisa cruore 
per totum cupit ire pecus, sic Aona saxo, 
ense Pholum, Chromin ense, duos Helicaonas hasta 
transigit, Aegaeae Veneris quod Maera sacerdos 
ediderat prohibente dea; uos praeda cruenti 
Tydeos, it saeuas etiamnum mater ad aras. 
nec minus Herculeum contra uagus Haemona ducit 
sanguis inexpleto rapitur per milia ferro, 
nunc tumidae Calydonis opes, nunc torua Pylenes 
agmina, nunc maestae fundens Pleuronis alumnos, 
donec in Olenium fessa iam cuspide Buten 
incidit. hunc turmis obuersum et abire uetantem 
adgreditur; puer ille, puer malasque comamque 
integer, ignaro cui tunc Thebana bipennis 
in galeam librata uenit finduntur utroque 
tempora diuiduique cadunt in bracchia crines, 
et non hoc metuens inopino limine uita 
exiluit. tunc flauum Hypanin flauumque Politen 
ille genas Phoebo, crinem hic pascebat Iaccho 
saeuus uterque deus, uictis Hyperenora iungit  
conuersumque fuga Damasum; sed lapsa per armos 
hasta uiri trans pectus abit parmamque tenenti 
excutit et summa fugiens in cuspide portat. 
sterneret aduersos etiamnum Ismenius Haemon 
Inachidas nam tela regit uiresque ministrat 
Amphitryoniades, saeuum sed Tydea contra 
Pallas agit. iamque aduerso uenere fauore 
comminus, et placido prior haec Tirynthius ore 
fida soror, quaenam hunc belli caligine nobis 
congressum fortuna tulit? num regia Iuno 
hoc molita nefas? citius me fulmina contra 
infandum! ruere et magno bellare parenti 
aspiciat. genus huicsed mitto agnoscere, quando 
tu diuersa foues, nec si ipsum comminus Hyllum 
Tydeos hasta tui Stygioque ex orbe remissum 
Amphitryona petat; teneo aeternumque tenebo 
quantum haec, diua, manus, quotiens sudauerit aegis 
ista mihi, duris famulus dum casibus omnes 
lustro uagus terras; ipsa heu! comes inuia mecum 
Tartara, ni superos Acheron excluderet, isses. 
tu patriam caelumque mihiquis tanta relatu 
aequet? habe totas, si mens excindere, Thebas. 
cedo equidem ueniamque precor. sic orsus abibat. 
Pallada mulcet honos rediit ardore remisso 
uultus et erecti sederunt pectoris angues. 
sensit abisse deum; leuius Cadmeius Haemon 
tela rotat nulloque manum cognoscit in ictu. 
tunc magis atque magis uires animusque recedunt, 
nec pudor ire retro; cedentem Acheloius heros 
impetit, et librans uni sibi missile telum  
derexit iactus summae qua margine parmae 
ima sedet galea et iuguli uitalia lucent. 
nec frustrata manus, mortemque inuenerat hasta; 
sed prohibet paulumque umeri libare sinistri 
praebuit et merito parcit Tritonia fratri. 
ille tamen nec stare loco nec comminus ire 
amplius aut uultus audet perferre cruenti 
Tydeos, aegra animo uis ac fiducia cessit. 
qualis saetigeram Lucana cuspide frontem 
strictus aper, penitus cui non infossa cerebro 
uulnera, nec felix dextrae tenor, in latus iras 
frangit et expertae iam non uenit obuius hastae. 
ecce ducem turmae certa indignatus in hostem 
spicula felici Prothoum torquere lacerto, 
turbidus Oenides una duo corpora pinu, 
cornipedemque equitemque, ferit ruit ille ruentem 
in Prothoum lapsasque manu quaerentis habenas 
in uultus galeam clipeumque in pectora calcat, 
saucius extremo donec cum sanguine frenos 
respuit et iuncta domino ceruice recumbit. 
sic ulmus uitisque, duplex iactura colenti, 
Gaurano de monte cadunt, sed maestior ulmus 
quaerit utrumque nemus, nec tam sua bracchia labens 
quam gemit adsuetas inuitaque proterit uuas. 
sumpserat in Danaos Heliconius arma Corymbus, 
ante comes Musis, Stygii cui conscia pensi 
ipsa diu positis letum praedixerat astris 
Vranie. cupit ille tamen pugnasque uirosque, 
forsitan ut caneret; longa iacet ipse canendus  
laude, sed amissum mutae fleuere Sorores. 
pactus Agenoream primis Atys ibat ab annis 
Ismenen, Tyrii iuuenis non Aduena belli. 
quamuis Cirrha domus, soceros nec tristibus actis 
auersatus erat; sponsam quin castus amanti 
squalor et indigni commendat gratia luctus. 
ipse quoque egregius, nec pectora uirginis illi 
diuersa, inque uicem, sineret fortuna, placebant. 
bella uetant taedas, iuuenique hinc maior in hostes 
ira; ruit primis inmixtus et agmina Lernae 
nunc pedes ense uago, prensis nunc celsus habenis, 
ceu spectetur, agit. triplici uelauerat ostro 
surgentes etiamnum umeros et leuia mater 
pectora; tunc auro phaleras auroque sagittas 
cingulaque et manicas, ne coniuge uilior iret, 
presserat et mixtum cono crispauerat aurum. 
talibus heu! fidens uocat ultro in proelia Graios. 
ac prima in faciles grassatus cuspide turmas 
arma refert sociis et in agmina fida peracta 
caede redit. sic Hyrcana leo Caspius umbra 
nudus adhuc nulloque iubae flauentis honore 
terribilis magnique etiamnum sanguinis insons, 
haud procul a stabulis captat custode remoto 
segne pecus teneraque famem consumit in agna. 
mox ignotum armis ac solo corpore mensus 
Tydea non timuit, fragilique lacessere telo 
saepius infrendentem aliis aliosque sequentem 
ausus erat. tandem inualidos Aetolus ad ictus 
forte refert oculos et formidabile ridens, 
iamdudum uideo, magnum cupis, improbe, leti  
nomen ait; simul audacem non ense nec hasta 
dignatus leuiter digitis imbelle solutis 
abiecit iaculum latebras tamen inguinis alte 
missile, ceu totis intortum uiribus, hausit. 
praeterit haud dubium fati et spoliare superbit 
Oenides. neque enim has Marti aut tibi, bellica Pallas, 
exuuias figemus ait procul arceat ipsum 
ferre pudor; uix, si bellum comitata relictis 
Deipyle thalamis, illi inludenda tulissem. 
sic ait, et belli maiora ad praemia mente 
ducitur innumeris ueluti leo forte potitus 
caedibus imbelles uitulos mollesque iuuencas 
transmittit magno furor est in sanguine mergi 
nec nisi regnantis ceruice recumbere tauri. 
at non semianimi clamore Menoecea lapsus 
fallit Atys praeuertit equos curruque citato 
desilit instabat pubes Tegeaea iacenti, 
nec prohibent Tyrii. pudeat, Cadmea iuuentus,  
terrigenas mentita patres! quo tenditis, inquit, 
degeneres? meliusne iacet pro sanguine nostro 
hospes Atys? tantum hospes adhuc et coniugis ultor 
infelix nondum iste suae; nos pignora tanta 
prodimus? insurgunt iusto firmata pudore 
agmina, cuique suae rediere in pectora curae. 
interea thalami secreta in parte sorores, 
par aliud morum miserique innoxia proles 
Oedipodae, uarias miscent sermone querelas. 
nec mala quae iuxta, sed longa ab origine fati, 
haec matris taedas, oculos ast illa paternos, 
altera regnantem, profugum gemit altera fratrem,  
bella ambae. grauis hinc miseri cunctatio uoti 
nutat utroque timor, quemnam hoc certamine uictum, 
quem uicisse uelint tacite praeponderat exul. 
sic Pandioniae repetunt ubi fida uolucres 
hospitia atque larem bruma pulsante relictum 
stantque super nidos ueterisque exordia fati 
adnarrant tectis it truncum ac flebile murmur; 
uerba putant, uoxque illa tamen non dissona uerbis. 
atque ibi post lacrimas et longa silentia rursus 
incohat Ismene quisnam hic mortalibus error? 
quae decepta fides? curam inuigilare quieti 
claraque per somnos animi simulacra reuerti? 
ecce ego, quae thalamos, nec si pax alta maneret, 
tractarem sensu, pudet heu! conubia uidi 
nocte, soror; sponsum unde mihi sopor attulit amens 
uix notum uisu? semel his in sedibus illum, 
dum mea nescio quo spondentur foedera pacto, 
respexi non sponte, soror. turbata repente 
omnia cernebam, subitusque intercidit ignis, 
meque sequebatur rabido clamore reposcens 
mater Atyn. quaenam haec dubiae praesagia cladis? 
nec timeo, dum tuta domus milesque recedat 
Doricus et tumidos liceat componere fratres.  
talia nectebant, subito cum pigra tumultu 
expauit domus, et multo sudore receptus 
fertur Atys, seruans animam iam sanguine nullo, 
cui manus in plaga, dependet languida ceruix 
exterior clipeo, crinesque a fronte supini. 
prima uidet caramque tremens Iocasta uocabat 
Ismenen namque hoc solum moribunda precatur 
uox generi, solum hoc gelidis iam nomen inerrat 
faucibus. exclamant famulae, tollebat in ora 
uirgo manus, tenuit saeuus pudor; attamen ire 
cogitur, indulget summum hoc Iocasta iacenti 
ostenditque offertque. quater iam morte sub ipsa 
ad nomen uisus defectaque fortiter ora 
sustulit; illam unam neglecto lumine caeli 
aspicit et uultu non exatiatur amato. 
tunc quia nec genetrix iuxta positusque beata 
morte pater, sponsae munus miserabile tradunt 
declinare genas; ibi demum teste remoto 
fassa pios gemitus lacrimasque in lumina fudit. 
dumque ea per Thebas, aliis serpentibus ardens 
et face mutata bellum integrabat Enyo. 
arma uolunt, primos ueluti modo comminus ictus 
sustulerint omnisque etiamnum luceat ensis. 
eminet Oenides quamuis et harundine certa 
Parthenopaeus agat, morientumque ora furenti 
Hippomedon proculcet equo, Capaneaque pinus 
iam procul Aoniis uolet agnoscenda cateruis, 
Tydeos illa dies, illum fugiuntque tremuntque  
clamantem quo terga datis? licet ecce peremptos 
ulcisci socios maestamque rependere noctem. 
ille ego inexpletis solus qui caedibus hausi 
quinquaginta animas totidem, totidem heia gregatim 
ferte manus! nulline patres, nulline iacentum 
unanimi fratres? quae tanta obliuio luctas? 
quam pudet Inachias contentum abiisse Mycenas! 
hine super Thebis? haec robora regis? ubi autem 
egregius dux ille mihi? simul ordine laeuo 
ipsum exhortantem cuneos capitisque superbi 
insignem fulgore uidet; nec segnius ardens 
occurrit, niueo quam flammiger ales olori 
inminet et magna trepidum circumligat umbra. 
tunc prior Aoniae rex o iustissime gentis, 
imus in arma palam tandemque ostendimus enses, 
an noctem et solitas placet expectare tenebras? 
ille nihil contra, sed stridula cornus in hostem 
it referens mandata ducis, quam prouidus heros 
iam iam in fine uiae percussam obliquat, et ipse 
telum ingens auide et quanto non ante lacerto 
impulit. ibat atrox finem positura duello 
lancea conuertere oculos utrimque fauentes 
Sidonii Graique dei, crudelis Erinys 
obstat et infando differt Eteoclea fratri, 
cuspis in armigerum Phlegyan peccauit. ibi ingens 
pugna uirum, stricto nam saeuior inruit ense 
Aetolus, retroque datum Thebana tegebant 
arma ducem. sic densa lupum iam nocte sub atra 
arcet ab apprenso pastorum turba iuuenco; 
improbus erigitur contra, nec cura uetantes 
impetere illum, illum, semel in quem uenerat, urguet. 
non secus obiectas acies turbamque minorem 
dissimulat transitque manu; tamen ora Thoantis,  
pectora Deilochi, Clonii latus, ilia torui 
perforat Hippotadae; truncis sua membra remittit 
interdum galeasque rotat per nubila plenas. 
et iam corporibus sese spoliisque cadentum 
clauserat; unum acies circum consumitur, unum 
omnia tela uouent summis haec ossibus haerent, 
pars frustrata cadunt, partem Tritonia uellit, 
multa rigent clipeo. densis iam consitus hastis 
ferratum quatit umbo nemus, tergoque fatiscit 
atque umeris gentilis aper; nusquam ardua coni 
gloria, quique apicem toruae Gradiuus habebat 
cassidis, haud laetum domino ruit omen inusta 
temporibus nuda aera sedent, circumque sonori 
uertice percusso uoluuntur in arma molares. 
iam cruor in galea, iam saucia proluit ater 
pectora permixtus sudore et sanguine torrens. 
respicit hortantes socios et Pallada fidam 
longius opposita celantem lumina parma 
ibat enim magnum lacrimis inflectere patrem. 
ecce secat Zephyros ingentem fraxinus iram 
fortunamque ferens; teli non eminet auctor 
Astacides Melanippus erat, nec prodidit ipse 
et uellet latuisse manum, sed gaudia turmae 
monstrabant trepidum; nam flexus in ilia Tydeus 
summissum latus et clipei laxauerat orbem. 
clamorem Aonii miscent gemitumque Pelasgi, 
obiectantque manus indignantemque tuentur. 
ille per oppositos longe rimatus amarum 
Astaciden, totis animae se cogit in ictum 
reliquiis telumque iacit quod proximus Hopleus 
praebuerat perit expressus conamine sanguis. 
tunc tristes socii cupidum bellare quis ardor! 
et poscentem hastas mediaque in morte negantem 
expirare trahunt, summique in margine campi 
effultum gemina latera inclinantia parma 
ponunt, ac saeui rediturum ad proelia Martis 
promittunt flentes. sed et ipse recedere caelum  
ingentesque animos extremo frigore labi 
sensit, et innixus terrae, miserescite, clamat, 
Inachidae non ossa precor referantur ut Argos 
Aetolumue larem; nec enim mihi cura supremi 
funeris odi artus fragilemque hunc corporis usum, 
desertorem animi. caput, o caput, o mihi si quis 
apportet, Melanippe, tuum! nam uolueris aruis, 
fido equidem, nec me uirtus suprema fefellit. 
i, precor, Atrei si quid tibi sanguinis umquam, 
Hippomedon, uade, o primis puer inclute bellis 
Arcas, et Argolicae Capaneu iam maxime turmae. 
moti omnes, sed primus abit primusque repertum 
Astaciden medio Capaneus e puluere tollit 
spirantem laeuaque super ceruice reportat, 
terga cruentantem concussi uulneris unda 
qualis ab Arcadio rediit Tirynthius antro 
captiuumque suem clamantibus intulit Argis. 
erigitur Tydeus uultuque occurrit et amens 
laetitiaque iraque, ut singultantia uidit 
ora trahique oculos seseque agnouit in illo, 
imperat abscisum porgi, laeuaque receptum 
spectat atrox hostile caput, gliscitque tepentis 
lumina torua uidens et adhuc dubitantia figi. 
infelix contentus erat plus exigit ultrix 
Tisiphone; iamque inflexo Tritonia patre 
uenerat et misero decus inmortale ferebat, 
atque illum effracti perfusum tabe cerebri 
aspicit et uiuo scelerantem sanguine fauces 
nec comites auferre ualent stetit aspera Gorgon 
crinibus emissis rectique ante ora cerastae 
uelauere deam; fugit auersata iacentem, 
nec prius astra subit quam mystica lampas et insons 
Ilissos multa purgauit lumina lympha.  
LIBER NONVS 
Asperat Aonios rabies audita cruenti 
Tydeos; ipsi etiam minus ingemuere iacentem 
Inachidae, culpantque uirum et rupisse queruntur 
fas odii; quin te, diuum implacidissime, quamquam 
praecipuum tunc caedis opus, Gradiue, furebas, 
offensum uirtute ferunt, nec comminus ipsum 
ora sed et trepidos alio torsisse iugales. 
ergo profanatum Melanippi funus acerbo 
uulnere non aliis ultum Cadmeia pubes  
insurgunt stimulis, quam si turbata sepulcris 
ossa patrum monstrisque datae crudelibus urnae. 
accendit rex ipse super quisquamne Pelasgis 
mitis adhuc hominemque gerit? iam morsibus uncis 
pro furor! usque adeo tela exatiauimus? artus 
dilacerant. nonne Hyrcanis bellare putatis 
tigribus, aut saeuos Libyae contra ire leones? 
et nunc ille iacet pulchra o solacia leti! 
ore tenens hostile caput, dulcique nefandus 
inmoritur tabo; nos ferrum inmite facesque 
illis nuda odia, et feritas iam non eget armis.  
sic pergant rabidi claraque hac laude fruantur, 
dum uideas haec, summe pater. sed enim hiscere campos 
conquesti terraeque fugam mirantur; an istos 
uel sua portet humus? magno sic fatus agebat 
procursu fremituque uiros, furor omnibus idem 
Tydeos inuisi spoliis raptoque potiri 
corpore. non aliter subtexunt astra cateruae 
incestarum auium, longe quibus aura nocentem 
aera desertasque tulit sine funere mortes; 
illo auidae cum uoce ruunt, sonat arduus aether 
plausibus, et caelo uolucres cessere minores. 
Fama per Aonium rapido uaga murmure campum 
spargitur in turmas solito pernicior index 
cum lugenda refert, donec, cui maxima fando 
damna uehit, trepidas lapsa est Polynicis ad aures. 
deriguit iuuenis lacrimaeque haesere paratae 
et cunctata fides nimium nam cognita uirtus 
Oenidae credi letum suadetque uetatque. 
sed postquam haud dubio clades auctore reperta est, 
nox oculos mentemque rapit; tum sanguine fixo 
membra simul, simul arma ruunt madet ardua fletu 
iam galea atque ocreae clipeum excepere cadentem. 
it maestus genua aegra trahens hastamque sequentem, 
uulneribus ceu mille grauis totosque per artus 
saucius absistunt socii monstrantque gementes. 
tandem ille abiectis, uix quae portauerat, armis 
nudus in egregii uacuum iam corpus amici 
procidit et tali lacrimas cum uoce profudit 
hasne tibi, armorum spes o suprema meorum, 
Oenide, grates, haec praemia digna rependi, 
funus ut inuisa Cadmi tellure iaceres 
sospite me? nunc exul ego aeternumque fugatus,  
quando alius misero ac melior mihi frater ademptus. 
nec iam sortitus ueteres regnique nocentis 
periurum diadema peto quo gaudia tanti 
empta mihi aut sceptrum quod non tua dextera tradet? 
ite, uiri, solumque fero me linquite fratri 
nil opus arma ultra temptare et perdere mortes; 
ite, precor; quid iam dabitis mihi denique maius? 
Tydea consumpsi! quanam hoc ego morte piabo? 
o socer, o Argi! et primae bona iurgia noctis 
alternaeque manus et, longi pignus amoris, 
ira breuis! non me ense tuo tunc, maxime Tydeu, 
et poteras nostri mactatum in limine Adrasti! 
quin etiam Thebas me propter et impia fratris 
tecta libens, unde haud alius remeasset, adisti, 
ceu tibimet sceptra et proprios laturus honores. 
iam Telamona pium, iam Thesea fama tacebat. 
qualis et ecce iaces! quae primum uulnera mirer? 
quis tuus hic, quis ab hoste cruor? quae te agmina quiue 
innumeri strauere globi? num fallor? et ipse 
inuidit pater et tota Mars impulit hasta. 
sic ait, et maerens etiamnum lubrica tabo 
ora uiri terget lacrimis dextraque reponit. 
tune meos hostes hucusque exosus, et ultra 
sospes ego? exuerat uagina turbidus ensem 
aptabatque neci comites tenuere, socerque 
castigat bellique uices ac fata reuoluens 
solatur tumidum, longeque a corpore caro 
paulatim, unde dolor letique animosa uoluntas,  
amouet ac tacite ferrum inter uerba reponit. 
ducitur amisso qualis consorte laborum 
deserit inceptum media inter iugera sulcum 
taurus iners colloque iugum deforme remisso 
parte trahit, partem lacrimans sustentat arator. 
ecce autem hortatus Eteoclis et arma secuti, 
lecta manus, iuuenes, quos nec Tritonia bello, 
nec prope conlata spreuisset cuspide Mauors, 
aduentant; contra, conlecta ut pectora parmae 
fixerat atque hastam longe protenderat, haeret 
arduus Hippomedon ceu fluctibus obuia rupes, 
cui neque de caelo metus et fracta aequora cedunt, 
stat cunctis inmota minis, fugit ipse rigentem 
pontus et ex alto miserae nouere carinae. 
tunc prior Aonides ualidam simul eligit hastam 
non pudet hos manes, haec infamantia bellum 
funera dis coram et caelo inspectante tueri? 
scilicet egregius sudor memorandaque uirtus 
hanc tumulare feram, ne non maerentibus Argos 
exequiis lacrimandus eat mollique feretro 
infandam eiectans saniem! dimittite curam. 
nullae illum uolucres, nulla impia monstra nec ipse, 
si demus, pius ignis edat. nec plura, sed ingens 
intorquet iaculum, duro quod in aere moratum 
transmissumque tamen clipei stetit orbe secundo. 
inde Pheres acerque Lycus; sed cassa Pheretis 
hasta redit, Lycus excelso terrore comantem 
perstringit galeam conuulsae cuspide longe 
diffugere iubae patuitque ingloria cassis. 
ipse nec ire retro, nec in obuia concitus arma 
exilit, inque eadem sese uestigia semper  
obuersus cunctis profert recipitque, nec umquam 
longius indulget dextrae motusque per omnes 
corpus amat, corpus seruans circumque supraque 
uertitur. imbellem non sic amplexa iuuencum 
infestante lupo tunc primum feta tuetur 
mater et ancipiti circumfert cornua gyro; 
ipsa nihil metuens sexusque oblita minoris 
spumat et ingentes imitatur femina tauros. 
tandem intermissa iaculantum nube potestas 
reddere tela fuit; iamque et Sicyonius Alcon 
uenerat auxilio, Pisaeaque praepetis Idae 
turma subit cuneumque replent. his laetus in hostes 
Lernaeam iacit ipse trabem; uolat illa sagittis 
aequa fuga mediumque nihil cunctata Politen 
transabit et iuncti clipeum cauat improba Mopsi. 
Phocea tum Cydona Tanagraeumque Phalantum 
atque Erycem, hunc retro conuersum et tela petentem, 
dum spes nulla necis, crinito a uertice figit 
faucibus ille cauis hastam non ore receptam 
miratur moriens, pariterque et murmure plenus 
sanguis et expulsi salierunt cuspide dentes. 
ausus erat furto dextram iniectare Leonteus, 
pone uiros atque arma latens, positumque trahebat 
prenso crine caput uidit, quamquam undique crebrae, 
Hippomedon, ante ora minae, saeuoque proteruam 
abstulit ense manum; simul increpat hanc tibi Tydeus, 
Tydeus ipse rapit; post et confecta uirorum 
fata time magnosque miser fuge tangere manes! 
ter Cadmea phalanx toruum abduxere cadauer, 
ter retrahunt Danai Siculi uelut anxia puppis 
seditione maris nequiquam obstante magistro  
errat et auerso redit in uestigia uelo. 
non ibi Sidoniae ualuissent pellere coepto 
Hippomedonta manus, non illum impacta mouerent 
tormenta oppositum, formidatique superbis 
turribus impulsus temptato umbone redissent. 
sed memor Elysii regis noxasque recensens 
Tydeos in medios astu subit impia campos 
Tisiphone sensere acies subitusque cucurrit 
sudor equis sudorque uiris, quamquam ore remisso 
Inachium fingebat Halyn, nusquam impius ignis 
uerberaque, et iussi tenuere silentia crines. 
arma gerit iuxtaque feri latus Hippomedontis 
blanda genas uocemque uenit, tamen ille loquentis 
extimuit uultus admiraturque timorem. 
illa autem lacrimans, tu nunc ait inclute, frustra 
exanimes socios inhumataque corpora Graium 
scilicet is nobis metus, aut iam cura sepulcri? 
protegis; ipse manu Tyria tibi captus Adrastus 
raptatur, teque ante alios, te uoce manuque 
inuocat; heu qualem lapsare in sanguine uidi, 
exutum canos lacero diademate crines! 
nec procul hinc, aduerte oculos ubi plurimus ille 
puluis, ubi ille globus. paulum stetit anxius heros 
librabatque metus; premit aspera uirgo quid haeres? 
imus? an hi retinent manes, et uilior ille 
qui superest? miserum sociis opus et sua mandat 
proelia et unanimi uadit desertor amici, 
respiciens tamen et reuocent si forte paratus. 
inde legens turbata trucis uestigia diuae 
huc illuc frustra ruit auius, impia donec 
Eumenis ex oculis reiecta caerula parma 
fugit et innumeri galeam rupere cerastae. 
aspicit infelix discussa nube quietos 
Inachidas currumque nihil metuentis Adrasti. 
et Tyrii iam corpus habent, iam gaudia magnae  
testantur uoces, uictorque ululatus aderrat 
auribus occultoque ferit praecordia luctu. 
ducitur hostili pro dura potentia fati! 
Tydeus ille solo, modo cui Thebana sequenti 
agmina, siue gradus seu frena effunderet, ingens  
limes utrimque datus; nusquam arma, manusque quiescunt; 
nulla uiri feritas iuuat ora rigentia leto 
et formidatos impune lacessere uultus. 
hic amor, hoc una timidi fortesque sequuntur 
nobilitare manus, infectaque sanguine tela 
coniugibus seruant paruisque ostendere natis. 
sic ubi Maura diu populatum rura leonem, 
quem propter clausique greges uigilantque magistri, 
pastorum lassae debellauere cohortes 
gaudet ager, magno subeunt clamore coloni, 
praecerpuntque iubas inmaniaque ora recludunt 
damnaque commemorant, seu iam sub culmine fixus 
excubat, antiquo seu pendet gloria luco. 
at ferus Hippomedon quamquam iam sentit inane 
auxilium et seram rapto pro corpore pugnam, 
it tamen et caecum rotat inreuocabilis ensem, 
uix socios hostesque, nihil dum tardet euntem, 
secernens; sed caede noua iam lubrica tellus 
armaque seminecesque uiri currusque soluti 
impediunt laeuumque femur, quod cuspide fixum 
regis Echionii, sed dissimulauerat ardens, 
siue ibi nescierat. maestum uidet Hoplea tandem; 
Tydeos hic magni fidus comes et modo frustra 
armiger alipedem prona ceruice tenebat 
fatorum ignarum domini solumque frementem  
quod uacet inque acies audentior ille pedestres. 
hunc aspernantem tumido noua pondera tergo 
unam quippe manum domitis expertus ab annis 
corripit adfaturque quid o noua fata recusas, 
infelix sonipes? nusquam tibi dulce superbi 
regis onus; non iam Aetolo satiabere campo 
gaudentemque iubam per stagna Acheloia solues. 
quod superest, caros, i, saltem ulciscere manes 
aut sequere; extorrem neu tu quoque laeseris umbram 
captiuus tumidumque equitem post Tydea portes. 
audisse accensumque putes hoc fulmine raptum 
abstulit et similes minus indignatur habenas. 
semifer aeria talis Centaurus ab Ossa 
desilit in ualles ipsum nemora alta tremescunt, 
campus equum. trepidi cursu glomerantur anhelo 
Labdacidae, premit ille super, necopinaque ferro 
colla metens linquit truncos post terga cadentes. 
uentum erat ad fluuium; solito tunc plenior alueo 
signa mali magna se mole Ismenos agebat. 
illa breuis requies, illo timida agmina lassam 
de campis egere fugam; stupet hospita belli 
unda uiros claraque armorum incenditur umbra. 
insiluere uadis, magnoque fragore solutus 
agger et aduersae latuerunt puluere ripae. 
ille quoque hostiles saltu maiore per undas 
inruit attonitis longum dimittere habenas 
sicut erat, tantum uiridi defixa parumper 
caespite populeo commendat spicula trunco. 
tunc uero exanimes tradunt rapientibus ultro 
arma uadis alii demissa casside, quantum 
tendere conatus animae ualuere sub undis,  
turpe latent; multi fluuium transmittere nando 
adgressi, sed uincla tenent laterique repugnat 
balteus et madidus deducit pectora thorax. 
qualis caeruleis tumido sub gurgite terror 
piscibus, arcani quotiens deuexa profundi 
scrutantem delphina uident; fugit omnis in imos 
turba lacus uiridesque metu stipantur in algas; 
nec prius emersi quam summa per aequora flexus 
emicet et uisis malit certare carinis 
talis agit sparsos, mediisque in fluctibus heros 
frena manu pariter, pariter regit arma, pedumque 
remigio sustentat equum; consuetaque campo 
fluctuat et mersas leuis ungula quaerit harenas. 
sternit Iona Chromis, Chromin Antiphos, Antiphon Hypseus, 
Hypseus Astyagen euasurumque relicto 
amne Linum, ni fata uetent et stamine primo 
ablatum tellure mori. premit agmina Thebes 
Hippomedon, turbat Danaos Asopius Hypseus 
amnis utrumque timet, crasso uada mutat uterque 
sanguine, et e fluuio neutri fatale reuerti. 
iam laceri pronis uoluuntur cursibus artus 
oraque et abscisae redeunt in pectora dextrae, 
spicula iam clipeosque leues arcusque remissos 
unda uehit, galeasque uetant descendere cristae 
summa uagis late sternuntur flumina telis, 
ima uiris; illic luctantur corpora leto, 
efflantesque animas retro premit obuius amnis. 
flumineam rapiente uado puer Argipus ulmum 
prenderat, insignes umeros ferus ense Menoeceus 
amputat; ille cadens, nondum conamine adempto, 
truncus in excelsis spectat sua bracchia ramis.  
Hypseos hasta Sagen ingenti uulnere mersit, 
ille manet fundo, rediit pro corpore sanguis. 
desiluit ripis fratrem rapturus Agenor, 
heu miser et tenuit, sed saucius ille leuantem 
degrauat amplexu poterat resolutus Agenor 
emersisse uadis, piguit sine fratre reuerti. 
surgentem dextra Capetum uulnusque minantem 
sorbebat rapidus nodato gurgite uertex; 
iam uultu, iam crine latet, iam dextera nusquam, 
ultimus abruptas ensis descendit in undas. 
mille modis leti miseros mors una fatigat. 
induit a tergo Mycalesia cuspis Agyrten; 
respexit nusquam auctor erat, sed concita tractu 
gurgitis effugiens inuenerat hasta cruorem. 
figitur et ualidos sonipes Aetolus in armos 
exiluitque alte ui mortis et aera pendens 
uerberat; haud tamen est turbatus fulmine ductor, 
sed miseratur equum magnoque ex uulnere telum 
exuit ipse gemens et sponte remisit habenas. 
inde pedes repetit pugnas gressuque manuque 
certior, et segnem Nomium fortemque Mimanta 
Thisbaeumque Lichan Anthedoniumque Lycetum 
continuat ferro geminisque e fratribus unum 
Thespiaden; eadem poscenti fata Panemo 
uiue superstes ait diraeque ad moenia Thebes  
solus abi miseros non decepture parentes. 
di bene quod pugnas rapidum deiecit in amnem 
sanguinea Bellona manu trahit unda timentes 
gurgite gentili, nuda nec flebilis umbra 
stridebit uestros Tydeus inhumatus ad ignes; 
ibitis aequoreis crudelia pabula monstris, 
illum terra uehit suaque in primordia soluet. 
sic premit aduersos et acerbat uulnera dictis; 
ac nunc ense furit, nunc tela natantia captans 
ingerit innuptae comitem Therona Dianae, 
ruricolamque Gyan cum fluctiuago Ergino, 
intonsumque Hersen, contemptoremque profundi 
Crethea nimbosam qui saepe Caphereos arcem 
Euboicasque hiemes parua transfugerat alno 
quid non fata queant? traiectus pectora ferro 
uoluitur in fluctus, heu cuius naufragus undae! 
te quoque sublimi tranantem flumina curru, 
dum socios, Pharsale, petis, resupinat ademptis 
Dorica cuspis equis; illos uiolentia saeui 
gurgitis infelixque iugi concordia mergit. 
nunc age, quis tumidis magnum expugnauerit undis 
Hippomedonta labor, cur ipse excitus in arma 
Ismenos, doctae nosse indulgete sorores 
uestrum opus ire retro et senium depellere famae. 
gaudebat Fauno nymphaque Ismenide natus 
maternis bellare tener Crenaeus in undis, 
Crenaeus, cui prima dies in gurgite fido 
et natale uadum et uirides cunabula ripae. 
ergo ratus nihil Elysias ibi posse Sorores, 
laetus adulantem nunc hoc, nunc margine ab illo 
transit auum, leuat unda gradus, seu defluus ille, 
siue obliquus eat; nec cum subit obuius ullas  
stagna dedere moras pariterque reuertitur amnis. 
non Anthedonii tegit hospitis inguina pontus 
blandior, aestiuo nec se magis aequore Triton 
exerit, aut carae festinus ad oscula matris 
cum remeat tardumque ferit delphina Palaemon. 
arma decent umeros, clipeusque insignis et auro 
lucidus Aoniae caelatur origine gentis. 
Sidonis hic blandi per candida terga iuuenci, 
iam secura maris, teneris iam cornua palmis 
non tenet, extremis adludunt aequora plantis; 
ire putes clipeo fluctusque secare iuuencum. 
adiuuat unda fidem pelago, nec discolor amnis. 
tunc audax pariter telis et uoce proterua 
Hippomedonta petit non haec fecunda ueneno 
Lerna, nec Herculeis haustae serpentibus undae 
sacrum amnem, sacrum et miser experiere! deumque 
altrices inrumpis aquas. nihil ille, sed ibat 
comminus; opposuit cumulo se densior amnis 
tardauitque manum; uulnus tamen illa retentum 
pertulit atque animae tota in penetralia sedit. 
horruit unda nefas, siluae fleuistis utraeque, 
et grauiora cauae sonuerunt murmura ripae. 
ultimus ille sonus moribundo emersit ab ore, 
mater!, in hanc miseri ceciderunt flumina uocem. 
at genetrix coetu glaucarum cincta sororum 
protinus icta malo uitrea de ualle solutis 
exiluit furibunda comis, ac uerbere crebro 
oraque pectoraque et uiridem scidit horrida uestem. 
utque erupit aquis iterumque iterumque trementi 
ingeminat Crenaee sono nusquam ille, sed index 
desuper a miserae nimium noscenda parenti! 
parma natat; iacet ipse procul, qua mixta supremum  
Ismenon primi mutant confinia ponti. 
fluctiuagam sic saepe domum madidosque penates 
Alcyone deserta gemit, cum pignora saeuus  
Auster et algentes rapuit Thetis inuida nidos. 
mergitur orba iterum, penitusque occulta sub undis 
limite non uno, liquidum qua subter eunti 
lucet iter, miseri nequiquam funera nati 
uestigat plangitque tamen; saepe horridus amnis 
obstat, et obducto caligant sanguine uisus. 
illa tamen praeceps in tela offendit et enses 
scrutaturque manu galeas et prona reclinat 
corpora; nec ponto summota intrabat amaram 
Dorida, possessum donec iam fluctibus altis 
Nereidum miserata cohors ad pectora matris 
impulit. illa manu ceu uiuum amplexa reportat 
insternitque toris riparum atque umida siccat 
mollibus ora comis, atque haec ululatibus addit 
hoc tibi semidei munus tribuere parentes 
nec mortalis auus? sic nostro in gurgite regnas? 
mitior heu misero discors alienaque tellus, 
mitior unda maris, quae iuxta flumina corpus 
rettulit et miseram uisa expectasse parentem. 
hine mei uultus? haec torui lumina patris? 
hi crines undantis aui? tu nobile quondam 
undarum nemorumque decus, quo sospite maior 
diua et Nympharum longe regina ferebar. 
heu ubinam ille frequens modo circa limina matris 
ambitus orantesque tibi seruire Napaeae? 
cur nunc te, melius saeuo mansura profundo, 
amplexu misero tumulis, Crenaee, reporto 
non mihi? nec tantae pudet heu miseretque ruinae, 
dure parens? quae te alta et ineluctabilis imo 
condidit amne palus, quo nec tam cruda nepotis 
funera nec nostri ualeant perrumpere planctus?  
ecce furit iactatque tuo se in gurgite maior 
Hippomedon, illum ripaeque undaeque tremescunt, 
illius impulsu nostrum bibit unda cruorem 
tu piger et trucibus facilis seruire Pelasgis. 
ad cineres saltem supremaque iusta tuorum 
saeue ueni non hic solum accensure nepotem. 
his miscet planctus multumque indigna cruentat 
pectora, caeruleae referunt lamenta sorores 
qualiter Isthmiaco nondum Nereida portu 
Leucothean planxisse ferunt, dum pectore anhelo 
frigidus in matrem saeuum mare respuit infans. 
at pater arcano residens Ismenos in antro, 
unde aurae nubesque bibunt atque imbrifer arcus 
pascitur et Tyrios melior uenit annus in agros, 
ut lamenta procul, quamquam obstrepit ipse, nouosque 
accepit natae gemitus, leuat aspera musco 
colla grauemque gelu crinem, ceciditque soluta 
pinus adulta manu dimissaque uoluitur urna. 
illum per ripas annoso scrupea limo 
ora exertantem siluae fluuiique minores 
mirantur tantus tumido de gurgite surgit, 
spumosum attollens apicem lapsuque sonoro 
pectora caeruleae riuis manantia barbae. 
obuia cognatos gemitus casumque nepotis 
Nympharum docet una patrem monstratque cruentum 
auctorem dextramque premit stetit arduus alto 
amne, manuque genas et nexa uirentibus uluis 
cornua concutiens sic turbidus ore profundo 
incipit huncne mihi, superum regnator, honorem 
quod totiens hospesque tuis et conscius actis 
nec memorare timor falsa nunc improba fronte 
cornua, nunc uetitam currus disiungere Phoeben, 
dotalesque rogos deceptaque fulmina uidi  
praecipuosque alui natorum? an uilis et illis 
gratia? ad hunc certe repsit Tirynthius amnem, 
hac tibi flagrantem Bromium restinximus unda. 
aspice quas fluuio caedes, quae funera portem 
continuus telis alioque adopertus aceruo. 
omne uadum belli series tenet, omnis anhelat 
unda nefas, subterque animae supraque recentes 
errant et geminas iungunt caligine ripas. 
ille ego clamatus sacris ululatibus amnis, 
qui molles thyrsos Baccheaque cornua puro 
fonte lauare feror, stipatus caedibus artas 
in freta quaero uias; non Strymonos impia tanto 
stagna cruore natant, non spumifer altius Hebrus 
Gradiuo bellante rubet. nec te admonet altrix 
unda tuasque manus, iam pridem oblite parentum 
Liber? an Eous melius pacatur Hydaspes? 
at tu, qui tumidus spoliis et sanguine gaudes 
insontis pueri, non hoc ex amne potentem 
Inachon aut saeuas uictor reuehere Mycenas, 
ni mortalis ego et tibi ductus ab aethere sanguis. 
sic ait infrendens et sponte furentibus undis 
signa dedit mittit gelidus montana Cithaeron 
auxilia antiquasque niues et pabula brumae 
ire iubet; frater tacitas Asopos eunti 
conciliat uires et hiulcis flumina uenis 
suggerit. ipse cauae scrutatur uiscera terrae 
stagnaque torpentesque lacus pigrasque paludes 
excutit, atque auidos tollens ad sidera uultus 
umentes nebulas exhaurit et aera siccat. 
iamque super ripas utroque extantior ibat 
aggere, iam medium modo qui superauerat amnem 
Hippomedon, intactus aquis umerosque manusque, 
miratur creuisse uadem seseque minorem. 
hinc atque hinc tumidi fluctus animosaque surgit 
tempestas instar pelagi, cum Pliadas haurit  
aut nigrum trepidis impingit Oriona nautis. 
non secus aequoreo iactat Teumesius amnis 
Hippomedonta salo, semperque umbone sinistro 
tollitur et clipeum nigrante superuenit aestu 
spumeus adsultans fractaque refunditur unda 
et cumulo maiore redit; nec mole liquenti 
contentus carpit putres seruantia ripas 
arbusta annosasque trabes eiectaque fundo 
saxa rotat. stat pugna impar amnisque uirique, 
indignante deo; nec enim dat terga nec ullis 
frangitur ille minis, uenientesque obuius undas 
intrat et obiecta dispellit flumina parma. 
stat terra fugiente gradus, et poplite tenso 
lubrica saxa tenet, genibusque obnixus et haerens 
subruta fallaci seruat uestigia limo, 
sic etiam increpitans unde haec, Ismene, repente 
ira tibi? quoue has traxisti gurgite uires, 
imbelli famulate deo solumque cruorem 
femineis experte choris, cum Bacchica mugit 
buxus et insanae maculant trieterida matres? 
dixerat; atque illi sese deus obtulit ultro 
turbidus imbre genas et nube natantis harenae, 
nec saeuit dictis, trunca sed pectora quercu 
ter quater oppositi, quantum ira deusque ualebat, 
impulit adsurgens tandem uestigia flexit 
excussumque manu tegimen, conuersaque lente 
terga refert. instant undae sequiturque labantem 
amnis ouans; nec non saxis et grandine ferri 
desuper infestant Tyrii geminoque repellunt 
aggere. quid faciat bellis obsessus et undis? 
nec fuga iam misero, nec magnae copia mortis.  
stabat gramineae producta crepidine ripae 
undarum ac terrae dubio, sed amicior undis, 
fraxinus ingentique uadum possederat umbra. 
huius opem nam qua terras inuaderet? unca 
arripuit dextra nec pertulit illa trahentem, 
sed maiore super, quam stabat, pondere uicta 
soluitur et, qua stagna subit radice quibusque 
arentem mordebat humum dimissa, superne 
iniecit sese trepido ripamque, nec ultra 
passa uirum subitae uallauit ponte ruinae. 
huc undae coeunt, et ineluctabile caeno 
uerticibusque cauis sidit crescitque barathrum. 
iamque umeros, iam colla ducis sinuosa uorago 
circumit hic demum uictus suprema fateri 
exclamat fluuione pudet!, Mars inclute, merges 
hanc animam, segnesque lacus et stagna subibo 
ceu pecoris custos, subiti torrentis iniquis 
interceptus aquis? adeone occumbere ferro 
non merui? tandem precibus commota Tonantem 
Iuno subit quonam miseros, sator inclute diuum, 
Inachidas, quonam usque premes? iam Pallas et odit 
Tydea, iam rapto tacuerunt augure Delphi 
en meus Hippomedon, cui gentis origo Mycenae 
Argolicique lares numenque ante omnia Iuno 
sic ego fida meis?, pelagi crudelibus ibit 
praeda feris? certe tumulos supremaque uictis 
busta dabas ubi Cecropiae post proelia flammae, 
Theseos ignis ubi est? non spernit coniugis aequas 
ille preces, leuiterque oculos ad moenia Cadmi 
rettulit, et uiso sederunt flumina nutu. 
illius exangues umeri et perfossa patescunt  
pectora ceu uentis alte cum elata resedit 
tempestas, surgunt scopuli quaesitaque nautis 
terra, et ab infestis descendunt aequora saxis. 
quid ripas tenuisse iuuat? premit undique nimbo 
telorum Phoenissa cohors, nec tegmina membris 
ulla, omnisque patet leto; tunc uulnera manant, 
quique sub amne diu stupuit cruor, aere nudo 
soluitur et tenues uenarum laxat hiatus, 
incertique labant undarum e frigore gressus. 
procumbit, Getico qualis procumbit in Haemo 
seu Boreae furiis putri seu robore quercus 
caelo mixta comas, ingentemque aera laxat 
illam nutantem nemus et mons ipse tremescit  
qua tellure cadat, quas obruat ordine siluas. 
non tamen aut ensem galeamue audacia cuiquam 
tangere; uix credunt oculis ingentiaque horrent 
funera et astrictis accedunt comminus armis. 
tandem adiit Hypseus capulumque in morte tenenti 
extrahit et toruos laxauit casside uultus; 
itque per Aonios alte mucrone corusco 
suspensam ostentans galeam et clamore superbit 
hic ferus Hippomedon, hic formidabilis ultor 
Tydeos infandi debellatorque cruenti 
gurgitis! agnouit longe pressitque dolorem 
magnanimus Capaneus, telumque inmane lacerto 
hortatur librans ades o mihi, dextera, tantum 
tu praesens bellis et ineuitabile numen, 
te uoco, te solam superum contemptor adoro. 
sic ait, et uoti sese facit ipse potentem. 
it tremibunda abies clipeum per et aerea texta 
loricae tandemque animam sub pectore magno 
deprendit ruit haud alio quam celsa fragore  
turris, ubi innumeros penitus quassata per ictus 
labitur effractamque aperit uictoribus urbem. 
cui super adsistens, non infitiamur honorem 
mortis ait refer huc oculos, ego uulneris auctor; 
laetus abi multumque aliis iactantior umbris! 
tunc ensem galeamque rapit clipeumque reuellit 
Hypseos; exanimumque tenens super Hippomedonta, 
accipe ait simul hostiles, dux magne, tuasque 
exuuias, ueniet cineri decus et suus ordo 
manibus; interea iustos dum reddimus ignes, 
hoc ultor Capaneus operit tua membra sepulcro. 
sic anceps dura belli uice mutua Grais 
Sidoniisque simul nectebat uulnera Mauors 
hic ferus Hippomedon, illic non segnior Hypseus 
fletur, et alterni praebent solacia luctus. 
tristibus interea somnum turbata figuris 
torua sagittiferi mater Tegeatis ephebi, 
crine dato passim plantisque ex more solutis, 
ante diem gelidas ibat Ladonis ad undas 
purgatura malum fluuio uiuente soporem. 
namque per attonitas curarum pondere noctes 
saepe et delapsas adytis, quas ipsa dicarat, 
exuuias, seque ignotis errare sepulcris 
extorrem nemorum Dryadumque a plebe fugatam, 
saepe nouos nati bello rediisse triumphos, 
armaque et alipedem notum comitesque uidebat, 
numquam ipsum, nunc ex umeris fluxisse pharetras, 
effigiesque suas simulacraque nota cremari. 
praecipuos sed enim illa metus portendere uisa est 
nox miserae totoque erexit pectore matrem. 
nota per Arcadias felici robore siluas 
quercus erat, Triuiae quam desacrauerat ipsa 
electam turba nemorum numenque colendo 
fecerat hic arcus et fessa reponere tela, 
armaque curua suum et uacuorum terga leonum  
figere et ingentes aequantia cornua siluas. 
uix ramis locus, agrestes adeo omnia cingunt 
exuuiae, et uiridem ferri nitor impedit umbram. 
hanc, ut forte iugis longo defessa redibat 
uenatu, modo rapta ferox Erymanthidos ursae 
ora ferens, multo proscissam uulnere cernit 
deposuisse comam et rorantes sanguine ramos 
expirare solo; quaerenti nympha cruentas 
Maenadas atque hostem dixit saeuisse Lyaeum. 
dum gemit et planctu circumdat pectus inani, 
abrupere oculi noctem maestoque cubili 
exilit et falsos quaerit per lumina fletus. 
ergo ut in amne nefas merso ter crine piauit 
uerbaque sollicitas matrum solantia curas 
addidit, armatae ruit ad delubra Dianae 
rore sub Eoo, notasque ex ordine siluas 
et quercum gauisa uidet. tunc limine diuae 
astitit et tali nequiquam uoce precatur 
uirgo potens nemorum, cuius non mollia signa 
militiamque trucem sexum indignata frequento 
more nihil Graio nec te gens aspera ritu 
Colchis Amazoniaeue magis coluere cateruae 
si mihi non umquam thiasi ludusue proteruae 
noctis et, inuiso quamuis temerata cubili, 
non tamen aut teretes thyrsos aut mollia gessi 
pensa, sed in tetricis et post conubia lustris, 
sic quoque uenatrix animumque innupta remansi, 
nec mihi secretis culpam occultare sub antris 
cura, sed ostendi prolem posuique trementem 
ante tuos confessa pedes, nec degener ille 
sanguinis inque meos reptauit protinus arcus, 
tela puer lacrimis et prima uoce poposcit  
hunc mihi quid trepidae noctes somnusque minantur?, 
hunc, precor, audaci qui nunc ad proelia uoto 
heu nimium tibi fisus abit, da uisere belli 
uictorem, uel, si ampla peto, da uisere tantum! 
si non uictorem des uictum cernere saltem! 
hic sudet tuaque arma ferat. preme dira malorum 
signa; quid in nostris, nemoralis Delia, siluis 
Maenades hostiles Thebanaque numina regnant? 
ei mihi! cur penitus simque augur cassa futuri!, 
cur penitus magnoque interpretor omine quercum? 
quod si uera sopor miserae praesagia mittit, 
per te maternos, mitis Dictynna, labores 
fraternumque decus, cunctis hunc fige sagittis 
infelicem uterum; miserae sine funera matris 
audiat ille prior! dixit, fletuque soluto 
aspicit et niueae saxum maduisse Dianae. 
illam diua ferox etiamnum in limine sacro 
expositam et gelidas uerrentem crinibus aras 
linquit, et in mediis frondentem Maenalon astris 
exuperat gressu saltumque ad moenia Cadmi 
destinat, interior caeli qua semita lucet 
dis tantum, et cunctas iuxta uidet ardua terras. 
iamque fere medium Parnasi frondea praeter 
colla tenebat iter, cum fratrem in nube corusca 
aspicit haud solito uisu remeabat ab armis 
maestus Echioniis, demersi funera lugens 
auguris. inrubit caeli plaga sidere mixto, 
occursuque sacro pariter iubar arsit utrimque, 
et coiere arcus et respondere pharetrae. 
ille prior scio, Labdacias, germana, cohortes 
et nimium fortes ausum petis Arcada pugnas.  
fida rogat genetrix utinam indulgere precanti 
fata darent! en ipse mei pudet! inritus arma 
cultoris frondesque sacras ad inania uidi 
Tartara et in memet uersos descendere uultus; 
nec tenui currus terraeque abrupta coegi, 
saeuus ego inmeritusque coli. lugentia cernis 
antra, soror, mutasque domos haec sola rependo 
dona pio comiti; nec tu peritura mouere 
auxilia et maestos in uanum perge labores. 
finis adest iuueni, non hoc mutabile fatum, 
nec te de dubiis fraterna oracula fallunt. 
sed decus extremum misero, confusa uicissim 
uirgo refert, duraeque licet solacia morti 
quaerere, nec fugiet poenas quicumque nefandam 
insontis pueri scelerarit sanguine dextram 
impius, et nostris fas sit saeuire sagittis. 
sic effata mouet gressus libandaque fratri 
parcius ora tulit, Thebasque infesta petiuit. 
at pugna ereptis maior crudescit utrimque 
regibus, alternosque ciet uindicta furores. 
Hypseos hinc turmae desolatumque magistro 
agmen, at hinc grauius fremit Hippomedontis adempti 
orba cohors; praebent obnixi corpora ferro, 
idem ardor rabidis externum haurire cruorem 
ac fudisse suum, nec se uestigia mutant 
stat cuneo defixa acies, hostique cruento 
dant animas et terga negant cum lapsa per auras 
uertice Dircaei uelox Latonia montis 
astitit; agnoscunt colles notamque tremescit  
silua deam, saeuis ubi quondam exerta sagittis 
fecundam lasso Nioben consumpserat arcu. 
illum acies inter coepta iam caede superbum 
nescius armorum et primas tunc passus habenas 
uenator raptabat equus, quem discolor ambit 
tigris et auratis aduerberat unguibus armos. 
colla sedent nodis, et castigata iubarum 
libertas, nemorisque notae sub pectore primo 
iactantur niueo lunata monilia dente. 
ipse bis Oebalio saturatam murice pallam 
lucentesque auro tunicas hoc neuerat unum 
mater opus tenui collectus in ilia uinclo, 
cornipedis laeuo clipeum demiserat armo, 
ense grauis nimio tereti iuuat aurea morsu 
fibula pendentis circum latera aspera cinctus, 
uaginaeque sonum tremulumque audire pharetrae 
murmur et a cono missas in terga catenas; 
interdum cristas hilaris iactare comantes 
et pictum gemmis galeae iubar. ast ubi pugna 
cassis anhela calet, resoluto uertice nudus 
exoritur tunc dulce comae radiisque trementes 
dulce nitent uisus et, quas dolet ipse morari, 
nondum mutatae rosea lanugine malae.  
nec formae sibi laude placet multumque seueris 
asperat ora minis, sed frontis seruat honorem 
ira decens. dat sponte locum Thebana iuuentus, 
natorum memores, intentaque tela retorquent; 
sed premit et saeuas miserantibus ingerit hastas. 
illum et Sidoniae iuga per Teumesia Nymphae 
bellantem atque ipso sudore et puluere gratum 
laudant, et tacito ducunt suspiria uoto. 
talia cernenti mitis subit alta Dianae  
corda dolor, fletuque genas uiolata, quod, inquit 
nunc tibi, quod leti quaeram dea fida propinqui 
effugium? haecne ultro properasti in proelia, saeue 
ac miserande puer? cruda heu festinaque uirtus 
suasit et hortatrix animosi gloria leti! 
scilicet angustum iamdudum urguentibus annis 
Maenalium tibi, parue, nemus, perque antra ferarum 
uix tutae sine matre uiae, siluestria cuius 
nondum tela procax arcumque implere ualebas. 
et nunc illa meas ingentem plangit ad aras 
inuidiam surdasque fores et limina lassat 
tu dulces lituos ululataque proelia gaudes 
felix et miserae tantum moriture parenti. 
ne tamen extremo frustra morientis honori 
adfuerit, uenit in medios caligine fulua 
saepta globos, primumque leues furata sagittas 
audacis tergo pueri caelestibus implet 
goryton telis, quorum sine sanguine nullum  
decidit; ambrosio tunc spargit membra liquore, 
spargit equum, ne quo uioletur uulnere corpus 
ante necem, cantusque sacros et conscia miscet 
murmura, secretis quae Colchidas ipsa sub antris 
nocte docet monstratque feras quaerentibus herbas. 
tunc uero exerto circumuolat igneus arcu 
nec se mente regit, patriae matrisque suique 
inmemor, et nimium caelestibus utitur armis 
ut leo, cui paruo mater Gaetula cruentos 
suggerit ipsa cibos, cum primum crescere sensit 
colla iubis toruusque nouos respexit ad ungues, 
indignatur ali, tandemque effusus apertos 
liber amat campos et nescit in antra reuerti. 
quos, age, Parrhasio sternis, puer improbe, cornu? 
prima Tanagraeum turbauit harundo Coroebum 
extremo galeae primoque in margine parmae 
angusta transmissa uia stat faucibus unda 
sanguinis, et sacri facies rubet igne ueneni. 
saeuius Eurytion, cui luminis orbe sinistro 
callida tergeminis acies se condidit uncis. 
ille trahens oculo plenam labente sagittam 
ibat in auctorem sed diuum fortia quid non 
tela queant? alio geminatum lumine uulnus 
expleuit tenebras; sequitur tamen improbus hostem, 
qua meminit, fusum donec prolapsus in Idan 
decidit hic saeui miser inter funera belli 
palpitat et mortem sociosque hostesque precatur. 
addit Abantiadas, insignem crinibus Argum 
et male dilectum miserae Cydona sorori.  
illi perfossum telo patefecerat inguen 
huic geminum obliqua traiecit harundine tempus, 
exilit hac ferrum, uelox hac penna remansit; 
fluxit utrimque cruor. nulli tela aspera mortis 
dant ueniam, non forma Lamum, non infula Lygdum, 
non pubescentes texerunt Aeolon anni 
figitur ora Lamus, flet saucius inguina Lygdus, 
perfossus telo niueam gemis, Aeole, frontem. 
te praeceps Euboea tulit, te candida Thisbe 
miserat, hunc uirides non excipietis Amyclae. 
numquam cassa manus, nullum sine numine fugit 
missile, nec requies dextrae, sonitumque priori 
iungit harundo sequens. unum quis crederet arcum 
aut unam saeuire manum? modo derigit ictus, 
nunc latere alterno dubius conamina mutat, 
nunc fugit instantes et solo respicit arcu. 
et iam mirantes indignantesque coibant 
Labdacidae, primusque Iouis de sanguine claro 
Amphion ignarus adhuc, quae funera campis 
ille daret quonam usque moram lucrabere fati, 
o multum meritos puer orbature parentes? 
quin etiam menti tumor atque audacia gliscit, 
congressus dum nemo tuos pugnamque minorem 
dignatur bellis, iramque relinqueris infra. 
i, repete Arcadiam mixtusque aequalibus illic, 
dum ferus hic uero desaeuit puluere Mauors, 
proelia lude domi quodsi te maesta sepulcri  
fama mouet, dabimus leto moriare uirorum! 
iamdudum hunc contra stimulis grauioribus ardet 
trux Atalantiades; necdum ille quierat, et infit 
sera etiam in Thebas, quarum hic exercitus, arma 
profero; quisnam adeo puer, ut bellare recuset 
talibus? Arcadiae stirpem et fera semina gentis, 
non Thebana uides non me sub nocte silenti 
Thyias Echionio genetrix famulata Lyaeo 
edidit, haud umquam deformes uertice mitras 
induimus turpemque manu iactauimus hastam. 
protinus astrictos didici reptare per amnes 
horrendasque domos magnarum intrare ferarum 
etquid plura loquar? ferrum mea semper et arcus 
mater habet, uestri feriunt caua tympana patres. 
non tulit Amphion uultumque et in ora loquentis 
telum inmane rotat; sed ferri lumine diro 
turbatus sonipes sese dominumque retorsit 
in latus atque auidam transmisit deuius hastam. 
acrior hoc iuuenem stricto mucrone petebat 
Amphion, cum se medio Latonia campo 
iecit et ante oculos omni stetit obuia uultu. 
haerebat iuueni deuinctus amore pudico 
Maenalius Dorceus, cui bella suumque timorem 
mater et audaces pueri mandauerat annos. 
huius tum uultu dea dissimulata profatur 
hactenus Ogygias satis infestasse cateruas, 
Parthenopaee, satis; miserae iam parce parenti, 
parce deis, quicumque fauent. nec territus ille  
hunc sine me non plura petam, fidissime Dorceu, 
sternere humi, qui tela meis gerit aemula telis 
et similes cultus et frena sonantia iactat. 
frena regam, cultus Triuiae pendebitis alto 
limine, captiuis matrem donabo pharetris. 
audiit et mixto risit Latonia fletu. 
uiderat hanc caeli iamdudum in parte remota 
Gradiuum complexa Venus, dumque anxia Thebas 
commemorat Cadmumque uiro caraeque nepotes 
Harmoniae, pressum tacito sub corde dolorem 
tempestiua mouet nonne hanc, Gradiue, proteruam 
uirginitate uides mediam se ferre uirorum 
coetibus, utque acies audax et Martia signa 
temperet? en etiam donat praebetque necandos 
tot nostra de gente uiros. huic tradita uirtus, 
huic furor? agrestes superest tibi figere dammas. 
desiluit iustis commotus in arma querelis 
Bellipotens, cui sola uagum per inane ruenti 
Ira comes, reliqui sudant ad bella Furores. 
nec mora, cum maestam monitu Letoida duro 
increpat adsistens non haec tibi proelia diuum 
dat pater; armiferum ni protinus improba campum 
deseris, huic aequam nosces nec Pallada dextrae. 
quid faciat contra? premit hinc Mauortia cuspis, 
hinc plenae tibi, parue, colus, Iouis inde seueri 
uultus abit solo post haec euicta pudore. 
at pater Ogygias Mauors circumspicit alas 
horrendumque Dryanta mouet, cui sanguinis auctor 
turbidus Orion, comitesque odisse Dianae 
inde furit patrium. hic turbatos arripit ense 
Arcadas exarmatque ducem; cadit agmine longo 
Cyllenes populus Tegeesque habitator opacae  
Aepytiique duces Telphusiacaeque phalanges. 
ipsum autem et lassa fidit prosternere dextra, 
nec seruat uires etenim huc iam fessus et illuc 
mutabat turmas; urguent praesagia mille 
funeris, et nigrae praecedunt nubila mortis. 
iamque miser raros comites uerumque uidebat 
Dorcea, iam uires paulatim abscedere sensit, 
sentit et exhaustas umero leuiore pharetras; 
iam minus atque minus fert ira, puerque uidetur 
et sibi, cum torua clipei metuendus obarsit 
luce Dryas tremor ora repens ac uiscera torsit 
Arcados; utque feri uectorem fulminis albus 
cum supra respexit olor, cupit hiscere ripam 
Strymonos et trepidas in pectora contrahit alas 
sic iuuenem saeui conspecta mole Dryantis 
iam non ira subit, sed leti nuntius horror. 
arma tamen, frustra superos Triuiamque precatus, 
molitur pallens et surdos expedit arcus. 
iamque instat telis dextramque obliquus in ulnam 
cornua contingit mucrone et pectora neruo, 
cum ducis Aonii magno cita turbine cuspis 
fertur in aduersum neruique obliqua sonori 
uincla secat pereunt ictus, manibusque remissis 
uana supinato ceciderunt spicula cornu. 
tunc miser et frenos turbatus et arma remisit,  
uulneris impatiens umeri quod tegmine dextri 
intrarat facilemque cutem; subit altera cuspis 
cornipedisque fugam succiso poplite sistit. 
tum cadit ipse Dryas mirum! nec uulneris umquam 
conscius olim auctor teli causaeque patebant. 
at puer infusus sociis in deuia campi 
tollitur heu simplex aetas! moriensque iacentem 
flebat equum; cecidit laxata casside uultus, 
aegraque per trepidos expirat gratia uisus, 
et prensis concussa comis ter colla quaterque 
stare negant, ipsisque nefas lacrimabile Thebis, 
ibat purpureus niueo de pectore sanguis. 
tandem haec singultu uerba incidente profatur 
labimur, i, miseram, Dorceu, solare parentem. 
illa quidem, si uera ferunt praesagia curae, 
aut somno iam triste nefas aut omine uidit. 
tu tamen arte pia trepidam suspende diuque  
decipito; neu tu subitus neue arma tenenti 
ueneris, et tandem, cum iam cogere fateri, 
dic merui, genetrix, poenas; inuita capesse 
arma puer rapui, nec te retinente quieui, 
nec tibi sollicitae saltem inter bella peperci.  
uiue igitur potiusque animis irascere nostris 
et iam pone metus. frustra de colle Lycaei 
anxia prospectas, si quis per nubila longe 
aut sonus aut nostro sublatus ab agmine puluis 
frigidus et nuda iaceo tellure, nec usquam 
tu prope, quae uultus efflantiaque ora teneres. 
hunc tamen, orba parens, crinem, dextraque secandum 
praebuit, hunc toto capies pro corpore crinem, 
comere quem frustra me dedignante solebas. 
huic dabis exequias, atque inter iusta memento 
ne quis inexpertis hebetet mea tela lacertis 
dilectosque canes ullis agat amplius antris. 
haec autem primis arma infelicia castris 
ure, uel ingratae crimen suspende Dianae.  
LIBER DECIMVS 
Obruit Hesperia Phoebum nox umida porta, 
imperiis properata Iouis; nec castra Pelasgum 
aut Tyrias miseratus opes, sed triste tot extra 
agmina et inmeritas ferro decrescere gentes. 
panditur inmenso deformis sanguine campus 
illic arma et equos, ibant quibus ante superbi, 
funeraque orba rogis neglectaque membra relinquunt. 
tunc inhonora cohors laceris insignibus aegras 
secernunt acies, portaeque, ineuntibus arma 
angustae populis, latae cepere reuersos. 
par utrimque dolor; sed dant solacia Thebis 
quattuor errantes Danaum sine praeside turmae 
ceu mare per tumidum uiduae moderantibus alni, 
quas deus et casus tempestatesque gubernant. 
inde animus Tyriis non iam sua castra, sed ultro 
hostilem seruare fugam, ne forte Mycenas, 
contenti rediisse, petant dat tessera signum 
excubiis, positaeque uices; dux noctis opertae 
sorte Meges ultroque Lycus. iamque ordine iusso 
arma, dapes ignemque ferunt; rex firmat euntes 
uictores Danaum neque enim lux crastina longe, 
nec quae pro timidis intercessere tenebrae 
semper erunt, augete animos et digna secundis 
pectora ferte deis. iacet omnis gloria Lernae 
praecipuaeque manus subiit ultricia Tydeus 
Tartara, Mors subitam integri stupet auguris umbram,  
Ismenos raptis tumet Hippomedontis opimis, 
Arcada belligeris pudet adnumerare tropaeis. 
in manibus merces, nusquam capita ardua belli 
monstrataeque ducum septena per agmina cristae; 
scilicet Adrasti senium fraterque iuuenta 
peior et insanis Capaneus metuendus in armis. 
ite age et obsessis uigilem circumdate flammam! 
nulli ex hoste metus praedam adseruatis opesque 
iam uestras. sic ille truces hortatibus implet 
Labdacidas, iuuat exhaustos iterare labores 
sicut erant puluis sudorque cruorque per artus 
mixtus adhuc uertere gradum; uix obuia passi 
conloquia, amplexus etiam dextrasque suorum 
excussere umeris. tunc frontem auersaque terga 
partiti laterumque sinus, uallum undique cingunt 
ignibus infestis. rabidi sic agmine multo 
sub noctem coiere lupi, quos omnibus agris 
nil non ausa fames longo tenuauit hiatu 
iam stabula ipsa premunt, torquet spes inrita fauces 
balatusque tremens pinguesque ab ouilibus aurae; 
quod superest, duris adfrangunt postibus ungues 
pectoraque, et siccos minuunt in limine dentes. 
at procul Argolici supplex in margine templi 
coetus et ad patrias fusae Pelopeides aras 
sceptriferae Iunonis opem reditumque suorum 
exposcunt, pictasque fores et frigida uultu 
saxa terunt paruosque docent procumbere natos. 
condiderant iam uota diem; nox addita curas  
iungit, et ingestis uigilant altaria flammis. 
peplum etiam dono, cuius mirabile textum 
nulla manu sterilis nec dissociata marito 
uersarat, calathis castae uelamina diuae 
haud spernenda ferunt, uariis ubi plurima floret 
purpura picta modis mixtoque incenditur auro. 
ipsa illic magni thalamo desponsa Tonantis, 
expers conubii et timide positura sororem, 
lumine demisso pueri Iouis oscula libat 
simplex et nondum furtis offensa mariti. 
hoc tunc Argolicae sanctum uelamine matres 
induerant ebur, et lacrimis questuque rogabant 
aspice sacrilegas Cadmeae paelicis arces, 
siderei regina poli, tumulumque rebellem 
disice et in Thebas aliud potes excute fulmen. 
quid faciat? scit Fata suis contraria Grais 
auersumque Iouem, sed nec periisse precatus 
tantaque dona uelit; tempus tamen obuia magni 
fors dedit auxilii. uidet alto ex aethere clausa 
moenia et insomni uallum statione teneri 
horruit irarum stimulis motaque uerendum 
turbauit diadema coma non saeuius arsit 
Herculeae cum matris onus geminosque Tonantis 
secubitus uacuis indignaretur in astris. 
ergo intempesta somni dulcedine captos 
destinat Aonios leto praebere, suamque 
orbibus accingi solitis iubet Irin et omne 
mandat opus. paret iussis dea clara polumque 
linquit et in terras longo suspenditur arcu. 
stat super occiduae nebulosa cubilia Noctis 
Aethiopasque alios, nulli penetrabilis astro, 
lucus iners, subterque cauis graue rupibus antrum 
it uacuum in montem, qua desidis atria Somni 
securumque larem segnis Natura locauit. 
limen opaca Quies et pigra Obliuio seruant  
et numquam uigili torpens Ignauia uultu. 
Otia uestibulo pressisque Silentia pennis 
muta sedent abiguntque truces a culmine uentos 
et ramos errare uetant et murmura demunt 
alitibus. non hic pelagi, licet omnia clament 
litora, non ullus caeli fragor; ipse profundis 
uallibus effugiens speluncae proximus amnis 
saxa inter scopulosque tacet nigrantia circum 
armenta omne solo recubat pecus, et noua marcent 
germina, terrarumque inclinat spiritus herbas. 
mille intus simulacra dei caelauerat ardens 
Mulciber hic haeret lateri redimita Voluptas, 
hic comes in requiem uergens Labor, est ubi Baccho, 
est ubi Martigenae socium puluinar Amori 
obtinet. interius tecti in penetralibus altis 
et cum Morte iacet, nullique ea tristis imago 
cernitur. hae species. ipse autem umentia subter 
antra soporifero stipatos flore tapetas 
incubat; exhalant uestes et corpore pigro 
strata calent, supraque torum niger efflat anhelo 
ore uapor; manus haec fusos a tempore laeuo 
sustentat crines, haec cornu oblita remisit. 
adsunt innumero circum uaga Somnia uultu, 
uera simul falsis permixtaque flumina flammis  
Noctis opaca cohors, trabibusque ac postibus haerent, 
aut tellure iacent. tenuis, qui circuit aulam, 
inualidusque nitor, primosque hortantia somnos 
languida succiduis expirant lumina flammis. 
huc se caeruleo librauit ab aethere uirgo 
discolor effulgent siluae, tenebrosaque tempe 
arrisere deae, et zonis lucentibus icta 
euigilat domus; ipse autem nec lampade clara 
nec sonitu nec uoce deae perculsus eodem 
more iacet, donec radios Thaumantias omnes 
impulit inque oculos penitus descendit inertes. 
tunc sic orsa loqui nimborum fulua creatrix 
Sidonios te Iuno duces, mitissime diuum 
Somne, iubet populumque trucis defigere Cadmi, 
qui nunc euentu belli tumefactus Achaeum 
peruigil adseruat uallum et tua iura recusat. 
da precibus tantis; rara est hoc posse facultas 
placatumque Iouem dextra Iunone mereri. 
dixit, et increpitans languentia pectora dextra, 
ne pereant uoces, iterumque iterumque monebat. 
ille deae iussis uultu, quo nutat, eodem 
adnuit; excedit grauior nigrantibus antris  
Iris et obtusum multo iubar excitat imbri. 
ipse quoque et uolucrem gressum et uentosa citauit 
tempora, et obscuri sinuatam frigore caeli 
impleuit chlamydem, tacitoque per aethera cursu 
fertur et Aoniis longe grauis inminet aruis. 
illius aura solo uolucres pecudesque ferasque 
explicat, et penitus, quemcumque superuolat orbem, 
languida de scopulis sidunt freta, pigrius haerent 
nubila, demittunt extrema cacumina siluae, 
pluraque laxato ceciderunt sidera caelo. 
primus adesse deum subita caligine sensit 
campus, et innumerae uoces fremitusque uirorum 
summisere sonum; cum uero umentibus alis 
incubuit piceaque haud umquam densior umbra 
castra subit, errare oculi resolutaque colla, 
et medio adfatu uerba imperfecta relinqui. 
mox et fulgentes clipeos et saeua remittunt 
pila manu, lassique cadunt in pectora uultus. 
et iam cuncta silent ipsi iam stare recusant 
cornipedes, ipsos subitus cinis abstulit ignes. 
at non et trepidis eadem Sopor otia Grais  
suadet, et adiunctis arcet sua nubila castris 
noctiuagi uis blanda dei stant undique in armis 
foedam indignantes noctem uigilesque superbos. 
ecce repens superis animum lymphantibus horror 
Thiodamanta subit formidandoque tumultu 
pandere fata iubet, siue hanc Saturnia mentem, 
siue nouum comitem bonus instigabat Apollo.  
prosilit in medios, uisu audituque tremendus 
impatiensque dei, fragili quem mente receptum 
non capit exundant stimuli, nudusque per ora 
stat furor, et trepidas incerto sanguine tendit 
exhauritque genas; acies huc errat et illuc, 
sertaque mixta comis sparsa ceruice flagellat. 
sic Phryga terrificis genetrix Idaea cruentum 
elicit ex adytis consumptaque bracchia ferro 
scire uetat; quatit ille sacras in pectora pinus 
sanguineosque rotat crines et uulnera cursu 
exanimat pauet omnis ager, respersaque cultrix 
arbor, et attoniti currum erexere leones. 
uentum ad consilii penetrale domumque uerendam 
signorum, magnis ubi dudum cladibus aeger, 
rerum extrema mouens, frustra consultat Adrastus. 
stant circum subiti proceres, ut quisque perempto 
proximus, et magnis loca desolata tuentur 
regibus, haud laeti seque huc creuisse dolentes. 
non secus amisso medium cum praeside puppis 
fregit iter, subit ad uidui moderamina claui 
aut laterum custos aut quem penes obuia ponto 
prora fuit stupet ipsa ratis tardeque sequuntur 
arma, nec accedit domino tutela minori. 
ergo alacer trepidos sic erigit augur Achiuos 
magna deum mandata, duces, monitusque uerendos 
aduehimus non hae nostro de pectore uoces 
ille canit, cui me famulari et sumere uittas 
uestra fides, ipso non discordante, subegit. 
nox fecunda operum pulchraeque accommoda fraudi 
panditur augurio diuum; uocat obuia Virtus,  
et poscit Fortuna manus. stupet obruta somno 
Aonidum legio tempus nunc funera regum 
ulcisci miserumque diem; rapite arma morasque 
frangite portarum sociis hoc subdere flammas, 
hoc tumulare suos. equidem haec et Marte diurno, 
dum res infractae pulsique in terga redimus, 
per tripodas iuro et rapti noua fata magistri 
uidi, et me uolucres circum plausere secundae. 
sed nunc certa fides. modo me sub nocte silenti 
ipse, ipse adsurgens iterum tellure soluta, 
qualis erat solos infecerat umbra iugales, 
Amphiaraus adit non uanae monstra quietis, 
nec somno comperta loquor. tune, inquit, inertes 
Inachidas redde haec Parnasia serta meosque 
redde deos tantam patiere amittere noctem, 
degener? haec egomet caeli secreta uagosque 
edocui lapsus? uade heia, ulciscere ferro 
nos saltem! dixit, meque haec ad limina uisus 
cuspide sublata totoque impellere curru. 
quare agite, utendum superis; non comminus hostes 
sternendi bellum iacet, et saeuire potestas. 
ecqui aderunt, quos ingenti se attollere fama 
non pigeat, dum fata sinunt? iterum ecce benignae 
noctis aues; sequor, et comitum licet agmina cessent, 
solus eo! atque adeo uenit ille et quassat habenas. 
talia uociferans noctem exturbabat, euntque 
non secus accensi proceres quam si omnibus idem 
corde deus flagrant comitari et iungere casus.  
ter denos numero, turmarum robora, iussus 
ipse legit; circa fremit indignata iuuentus 
cetera, cur maneant castris ignauaque seruent 
otia pars sublime genus, pars facta suorum, 
pars sua, sortem alii clamant, sortem undique poscunt. 
gaudet in aduersis animoque adsurgit Adrastus. 
uertice sic Pholoes uolucrum nutritor equorum, 
cum fetura gregem pecoroso uere nouauit, 
laetatur cernens hos montis in ardua niti, 
hos innare uadis, certare parentibus illos; 
tunc uacuo sub corde mouet, qui molle domandi 
ferre iugum, qui terga boni, quis in arma tubasque 
natus, ad Eleas melior quis surgere palmas 
talis erat turmae ductor longaeuus Achiuae. 
nec deest coeptis unde haec tam sera repente 
numina? qui fractos superi rediistis ad Argos? 
estne hic infelix uirtus, gentique superstes 
sanguis, et in miseris animorum semina durant? 
laudo equidem, egregii iuuenes, pulchraque meorum 
seditione fruor; sed fraudem et operta paramus 
proelia, celandi motus numquam apta latenti 
turba dolo. seruate animos, uenit ultor in hostes 
ecce dies; tunc arma palam, tunc ibimus omnes. 
his tandem uirtus iuuenum frenata quieuit 
non aliter moto quam si pater Aeolus antro 
portam iterum saxo premat imperiosus et omne 
claudat iter, iam iam sperantibus aequora uentis. 
insuper Herculeum sibi iungit Agyllea uates 
Actoraque hic aptus suadere, hic robore iactat 
non cessisse patri; comites tribus ordine deni, 
horrendum Aoniis et contra stantibus agmen. 
ipse noui gradiens furta ad Mauortia belli 
ponit adoratas, Phoebea insignia, frondes, 
longaeuique ducis gremio commendat honorem 
frontis, et oblatam Polynicis munere grato 
loricam galeamque subit. ferus Actora magno  
ense grauat Capaneus, ipse haud dignatus in hostem 
ire dolo superosque sequi. permutat Agylleus 
arma trucis Nomii quid enim fallentibus umbris 
arcus et Herculeae iuuissent bella sagittae? 
inde per abruptas castrorum ex aggere pinnas, 
ne grauis exclamet portae mugitus aenae, 
praecipitant saltu; nec longum, et protinus ingens 
praeda solo ceu iam exanimes multoque peracti 
ense iacent. ite, o socii, quacumque uoluptas 
caedis inexhaustae, superisque fauentibus, oro, 
sufficite! hortatur clara iam uoce sacerdos, 
cernitis expositas turpi marcore cohortes? 
pro pudor! Argolicas hine ausi obsidere portas, 
hi seruare uiros? sic fatus, et exuit ensem 
fulmineum rapidaque manu morientia transit 
agmina. quis numeret caedes, aut nomine turbam 
exanimem signare queat? subit ordine nullo 
tergaque pectoraque et galeis inclusa relinquit 
murmura permiscetque uagos in sanguine manes 
hunc temere explicitum stratis, hunc sero remissis 
gressibus inlapsum clipeo et male tela tenentem, 
coetibus hos mediis uina inter et arma iacentes, 
adclines clipeis alios, ut quemque ligatum 
infelix tellure sopor supremaque nubes 
obruerat. nec numen abest, armataque Iuno 
lunarem quatiens exerta lampada dextra 
pandit iter firmatque animos et corpora monstrat. 
sentit adesse deam, tacitus sed gaudia celat 
Thiodamas; iam tarda manus, iam debile ferrum 
et caligantes nimiis successibus irae. 
Caspia non aliter magnorum in strage iuuencum 
tigris, ubi inmenso rabies placata cruore 
lassauitque genas et crasso sordida tabo 
confudit maculas, spectat sua facta doletque 
defecisse famem uictus sic augur inerrat  
caedibus Aoniis; optet nunc bracchia centum 
centenasque in bella manus; iam taedet inanes 
exhaurire animas, hostemque adsurgere mallet. 
parte alia segnes magno satus Hercule uastat 
Sidonios Actorque alia, sua quemque cruento 
limite turba subit stagnant nigrantia tabo 
gramina, sanguineis nutant tentoria riuis; 
fumat humus, somnique et mortis anhelitus una 
uoluitur; haud quisquam uisus aut ora iacentum 
erexit tali miseris deus aliger umbra 
incubat et tantum morientia lumina soluit. 
traxerat insomnis cithara ludoque suprema 
sidera iam nullos uisurus Ialmenus ortus, 
Sidonium paeana canens; huic languida ceruix 
in laeuum cogente deo, mediaque iacebant 
colla relicta lyra ferrum per pectus Agylleus 
exigit aptatamque caua testudine dextram 
percutit et digitos inter sua fila trementes. 
proturbat mensas dirus liquor undique manant 
sanguine permixti latices, et Bacchus in altos 
crateras paterasque redit. ferus occupat Actor 
implicitum fratri Thamyrin, Tagus haurit Echecli 
terga coronati, Danaus caput amputat Hebri 
nescius heu rapitur fatis, hilarisque sub umbras  
uita fugit mortisque ferae lucrata dolores. 
stratus humo gelida subter iuga fida rotasque 
Calpetus Aonios gramen gentile metentes 
proflatu terrebat equos madida ora redundant 
accensusque mero sopor aestuat; ecce iacentis 
Inachius uates iugulum fodit, expulit ingens 
uina cruor fractumque perit in sanguine murmur. 
fors illi praesaga quies, nigrasque grauatus 
per somnum Thebas et Thiodamanta uidebat. 
quarta soporiferae superabant tempora nocti, 
cum uacuae nubes et honor non omnibus astris, 
adflatusque fugit curru maiore Bootes. 
iamque ipsum defecit opus, cum prouidus Actor 
Thiodamanta uocat satis haec inopina Pelasgis  
gaudia uix ullos tanto reor agmine saeuam 
effugisse necem, ni quos deformis in alto 
sanguine degeneres occultat uita; secundis 
pone modum; sunt et diris sua numina Thebis. 
forsitan et nobis modo quae fauere recedunt. 
paruit, et madidas tollens ad sidera palmas 
Phoebe, tibi exuuias monstratae praemia noctis 
nondum ablutus aquis tibi enim haec ego sacra litaui 
trado ferus miles tripodum fidusque sacerdos. 
si non dedecui tua iussa tulique prementem, 
saepe ueni, saepe hanc dignare inrumpere mentem. 
nunc tibi crudus honos, trunca arma cruorque uirorum 
at patrias si quando domos optataque, Paean, 
templa, Lycie, dabis, tot ditia dona sacratis 
postibus et totidem uoti memor exige tauros. 
dixerat, et laetis socios reuocabat ab armis. 
uenerat hos inter fato Calydonius Hopleus 
Maenaliusque Dymas, dilecti regibus ambo, 
regum ambo comites, quorum post funera maesti  
uitam indignantur. prior Arcada concitat Hopleus 
nullane post manes regis tibi cura perempti, 
care Dyma, teneant quem iam fortasse uolucres 
Thebanique canes? patriae quid deinde feretis, 
Arcades? en reduces contra uenit aspera mater 
funus ubi? at nostro semper sub pectore Tydeus 
saeuit inops tumuli, quamuis patientior artus 
ille nec abruptis adeo lacrimabilis annis. 
ire tamen saeuumque libet nullo ordine passim 
scrutari campum, mediasue inrumpere Thebas. 
excipit orsa Dymas per ego haec uaga sidera iuro, 
per ducis errantes instar mihi numinis umbras, 
idem animus misero; comitem circumspicit olim 
mens humili luctu, sed nunc prior ibouiamque 
incohat et maesto conuersus ad aethera uultu 
sic ait arcanae moderatrix Cynthia noctis, 
si te tergeminis perhibent uariare figuris 
numen et in siluas alio descendere uultu, 
ille comes nuper nemorumque insignis alumnus, 
ille tuus, Diana, puer nunc respice saltem 
quaeritur. intendit pronis dea curribus almum 
sidus et admoto monstrauit funera cornu. 
apparent campi Thebaeque altusque Cithaeron 
sic ubi nocturnum tonitru malus aethera frangit 
Iuppiter, absiliunt nubes et fulgure claro 
astra patent, subitusque oculis ostenditur orbis. 
accepit radios et eadem percitus Hopleus 
Tydea luce uidet; longe dant signa per umbras 
mutua laetantes, et amicum pondus uterque, 
ceu reduces uitae saeuaque a morte remissos, 
subiecta ceruice leuant; nec uerba, nec ausi  
flere diu prope saeua dies indexque minatur 
ortus. eunt taciti per maesta silentia magnis 
passibus exhaustasque dolent pallere tenebras. 
inuida fata piis et fors ingentibus ausis 
rara comes. iam castra uident animisque propinquant, 
et decrescit onus, subiti cum pulueris umbra 
et sonus a tergo. monitu ducis acer agebat 
Amphion equites, noctem uigilataque castra 
explorare datus, primusque per auia campi 
usque procul necdum totas lux soluerat umbras 
nescio quid uisu dubium incertumque moueri 
corporaque ire uidet; subitus mox fraude reperta 
exclamat, cohibete gradum quicumque! sed hostes 
esse patet miseri pergunt anteire timentque 
non sibi; tunc mortem trepidis minitatur et hastam 
expulit, ac uanos alte leuat eminus ictus, 
adfectans errare manum. stetit illa Dymantis 
ante oculos, qui forte prior, gressumque repressit. 
at non magnanimus curauit perdere iactus 
Aepytus, et fixo transuerberat Hoplea tergo 
pendentisque etiam perstrinxit Tydeos armos. 
labitur egregii nondum ducis inmemor Hopleus, 
expiratque tenens felix, si corpus ademptum 
nesciat, et saeuas talis descendit ad umbras. 
uiderat hoc retro conuersus et agmina sentit 
iuncta Dymas, dubius precibusne subiret an armis 
instantes arma ira dabat, fortuna precari 
non audere iubet; neutri fiducia coepto 
distulit ira preces; ponit miserabile corpus 
ante pedes, tergoque graues quas forte gerebat 
tigridis exuuias in laeuam torquet et obstat  
exertum obiectans mucronem, inque omnia tela 
uersus et ad caedem iuxta mortemque paratus 
ut lea, quam saeuo fetam pressere cubili 
uenantes Numidae, natos erecta superstat, 
mente sub incerta toruum ac miserabile frendens; 
illa quidem turbare globos et frangere morsu 
tela queat, sed prolis amor crudelia uincit 
pectora, et a media catulos circumspicit ira. 
et iam laeua uiro, quamuis saeuire uetaret 
Amphion, erepta manus, puerique trahuntur 
ora supina comis. serus tunc denique supplex 
demisso mucrone rogat moderatius, oro, 
ducite, fulminei per uos cunabula Bacchi 
Inoamque fugam uestrique Palaemonis annos! 
si cui forte domi natorum gaudia, si quis 
hic pater, angusti puero date pulueris haustus 
exiguamque facem! rogat, en rogat ipse iacentis 
uultus ego infandas potior satiare uolucres, 
me praebete feris, ego bella audere coegi. 
immo, ait Amphion, regem si tanta cupido 
condere, quae timidis belli mens, ede, Pelasgis, 
quid fracti exanguesque parent; cuncta ocius effer, 
et uita tumuloque ducis donatus abito. 
horruit et toto praecordia protinus Arcas 
impleuit capulo. summumne hoc cladibus, inquit, 
deerat ut adflictos turparem ego proditor Argos? 
nil emimus tanti, nec sic uelit ipse cremari. 
sic ait, et magno proscissum uulnere pectus 
iniecit puero, supremaque murmura uoluens  
hoc tamen interea et tu potiare sepulcro. 
tales optatis regum in complexibus ambo, 
par insigne animis, Aetolus et inclutus Arcas, 
egregias efflant animas letoque fruuntur. 
uos quoque sacrati, quamuis mea carmina surgant 
inferiore lyra, memores superabitis annos. 
forsitan et comites non aspernabitur umbras 
Euryalus Phrygiique admittet gloria Nisi. 
at ferus Amphion, regi qui facta reportent 
edoceantque dolum captiuaque corpora reddant, 
mittit ouans; clausis ipse insultare Pelasgis 
tendit et abscisos sociorum ostendere uultus. 
interea reducem murorum e culmine Grai 
Thiodamanta uident nec iam erumpentia celant 
gaudia. ut exertos enses et caede recenti 
arma rubere notant, nouus adsilit aethera magnum 
clamor, et e summo pendent cupida agmina uallo 
noscere quisque suos. uolucrum sic turba recentum, 
cum reducem longo prospexit in aere matrem, 
ire cupit contra summique e margine nidi 
extat hians, iam iamque cadat, ni pectore toto 
obstet aperta parens et amantibus increpat alis. 
dumque opus arcanum et taciti compendia Martis 
enumerant laetisque suos complexibus implent 
Hopleaque exquirunt tardumque Dymanta queruntur 
ecce et Dircaeae iuxta dux concitus alae 
uenerat Amphion; non longum caede recenti 
laetatus uidet innumeris feruere cateruis  
tellurem atque una gentem expirare ruina. 
qui tremor inicitur caeli de lampade tactis, 
hic fixit iuuenem, pariterque horrore sub uno 
uox, acies sanguisque perit, gemitusque parantem 
ipse ultro conuertit equus; fugit ala retorto 
puluere. nondum illi Thebarum claustra subibant, 
et iam Argiua cohors nocturno freta triumpho 
prosilit in campos; per et arma et membra iacentum 
taetraque congerie sola semianimumque cruorem 
cornipedes ipsique ruunt grauis exterit artus 
ungula, sanguineus lauat imber et impedit axes. 
dulce uiris hac ire uia, ceu tecta superbi 
Sidonia atque ipsas calcent in sanguine Thebas. 
hortatur Capaneus satis occultata, Pelasgi, 
delituit uirtus nunc, nunc mihi uincere pulchrum 
teste die; mecum clamore et puluere aperto 
ite palam, iuuenes sunt et mihi prouida dextrae 
omina et horrendi stricto mucrone furores. 
sic ait; ardentes alacer succendit Adrastus 
Argolicusque gener, sequitur iam tristior augur. 
iamque premunt muros et adhuc noua funera narrat 
Amphion miseramque intrarant protinus urbem, 
ni Megareus specula citus exclamasset ab alta 
claude, uigil, subeunt hostes, claude undique portas! 
est ubi dat uires nimius timor ocius omnis 
porta coit; solas dum tardius artat Echion 
Ogygias, audax animis Spartana iuuentus 
inrupit, caesique ruunt in limine primo 
incola Taygeti Panopeus rigidique natator 
Oebalus Eurotae; turque, o spectate palaestris  
omnibus et nuper Nemeaeo in puluere felix, 
Alcidama, primis quem caestibus ipse ligarat 
Tyndarides, nitidi moriens conuexa magistri 
respicis auerso pariter deus occidit astro. 
te nemus Oebalium, te lubrica ripa Lacaenae 
uirginis et falso gurges cantatus olori 
flebit, Amyclaeis Triuiae lugebere Nymphis,  
et quae te leges praeceptaque fortia belli 
erudiit genetrix, nimium didicisse queretur. 
talis Echionio Mauors in limine saeuit. 
tandem umeris obnixus Acron et pectore toto 
pronus Ialmenides aeratae robora portae 
torserunt quanta pariter ceruice gementes 
profringunt inarata diu Pangaea iuuenci. 
par operis iactura lucro, quippe hoste retento 
exclusere suos; cadit intra moenia Graius 
Ormenus, et pronas tendentis Amyntoris ulnas 
fundentisque preces penitus ceruice remissa 
uerba solo uultusque cadunt, colloque decorus 
torquis in hostiles cecidit per uulnus harenas. 
soluitur interea uallum, primaeque recusant 
stare morae; iam se peditum iunxere cateruae 
moenibus at patulas saltu transmittere fossas 
horror equis haerent trepidi atque inmane pauentes 
abruptum mirantur agi; nunc impetus ire 
margine ab extremo, nunc sponte in frena recedunt. 
hi praefixa solo uellunt munimina, at illi  
portarum obiectus minuunt et ferrea sudant 
claustra remoliri, trabibusque artata sonoro 
pellunt saxa loco; pars ad fastigia missas 
exultant haesisse faces, pars ima lacessunt 
scrutanturque cauas caeca testudine turres. 
at Tyrii, quae sola salus, caput omne coronant 
murorum, nigrasque sudes et lucida ferro 
spicula et arsuras caeli per inania glandes 
saxaque in aduersos ipsis auulsa rotabant 
moenibus exundant saeuo fastigia nimbo, 
armataeque uomunt stridentia tela fenestrae. 
qualiter aut Malean aut alta Ceraunia supra 
cessantes in nube sedent nigrisque leguntur 
collibus et subitae saliunt in uela procellae 
talis Agenoreis Argiuum exercitus armis 
obruitur; non ora uirum, non pectora flectit 
imber atrox, rectosque tenent in moenia uultus 
inmemores leti et tantum sua tela uidentes. 
Anthea falcato lustrantem moenia curru 
desuper Ogygiae pepulit grauis impetus hastae; 
lora excussa manu, retroque in terga uolutus 
semianimos artus ocreis retinentibus haeret; 
mirandum uisu belli scelus arma trahuntur, 
fumantesque rotae tellurem et tertius hastae 
sulcus arat; longo sequitur uaga puluere ceruix, 
et resupinarum patet orbita lata comarum. 
at tuba luctificis pulsat clangoribus urbem 
obsaeptasque fores sonitu perfringit amaro. 
diuisere aditus, omnique in limine saeuus  
signifer; ante omnes sua damna et gaudia portas. 
dira intus facies, uix Mauors ipse uidendo 
gaudeat; insanis lymphatam horroribus urbem 
scindunt dissensu uario Luctusque Furorque 
et Pauor et caecis Fuga circumfusa tenebris. 
Bellum intrasse putes feruent discursibus arces, 
miscentur clamore uiae, ferrum undique et ignes 
mente uident, saeuas mente accepere catenas. 
consumpsit uentura timor iam tecta replerant 
templaque, et ingratae uallantur planctibus arae. 
una omnes eademque subit formido per annos 
poscunt fata senes, ardet palletque iuuentus, 
atria femineis trepidant ululata querelis. 
flent pueri et flendi nequeunt cognoscere causas 
attoniti et tantum matrum lamenta trementes. 
illas cogit amor, nec habent extrema pudorem 
ipsae tela uiris, ipsae iram animosque ministrant, 
hortanturque unaque ruunt, nec auita gementes 
limina nec paruos cessant ostendere natos. 
sic ubi pumiceo pastor rapturus ab antro 
armatas erexit apes, fremit aspera nubes, 
inque uicem sese stridore hortantur et omnes 
hostis in ora uolant, mox deficientibus alis 
amplexae flauamque domum captiuaque plangunt 
mella laboratasque premunt ad pectora ceras. 
nec non ancipitis pugnat sententia uulgi 
discordesque serit motus hi reddere fratrem 
nec mussant, sed uoce palam claroque tumultu, 
reddere regna iubent; periit reuerentia regis  
sollicitis ueniat pactumque hic computet annum, 
Cadmeosque lares exul patriasque salutet 
infelix tenebras; cur autem ego sanguine fraudes 
et periura luam regalis crimina noxae? 
inde alii sera ista fides, iam uincere mauult. 
Tiresian alii lacrimis et supplice coetu 
orant, quodque unum rebus solamen in artis, 
nosse futura rogant. tenet ille inclusa premitque 
fata deum quiane ante duci bene credita nostro 
consilia et monitus, cum perfida bella uetarem? 
te tamen, infelix, inquit, perituraque Thebe, 
si taceam, nequeo miser exaudire cadentem 
Argolicumque oculis haurire uacantibus ignem. 
uincamur, Pietas; pone heia altaria, uirgo, 
quaeramus superos. facit illa, acieque sagaci 
sanguineos flammarum apices geminumque per aras 
ignem et clara tamen mediae fastigia lucis 
orta docet; tunc in speciem serpentis inanem 
ancipiti gyro uolui frangique rubore 
demonstrat dubio, patriasque inluminat umbras. 
ille coronatos iamdudum amplectitur ignes, 
fatidicum sorbens uultu flagrante uaporem. 
stant tristes horrore comae, uittasque trementes 
caesaries insana leuat diducta putares 
lumina consumptumque genis rediisse nitorem. 
tandem exundanti permisit uerba furori 
audite, o sontes, extrema litamina diuum, 
Labdacidae uenit alma salus, sed limite duro. 
Martius inferias et saeua efflagitat anguis 
sacra cadat generis quicumque nouissimus extat 
uiperei, datur hoc tantum uictoria pacto. 
felix qui tanta lucem mercede relinquet. 
stabat fatidici prope saeua altaria uatis 
maestus, adhuc patriae tantum communia lugens 
fata, Creon grandem subiti cum fulminis ictum,  
non secus ac torta traiectus cuspide pectus, 
accipit exanimis sentitque Menoecea posci. 
monstrat enim suadetque timor; stupet anxius alto 
corda metu glaciante pater Trinacria qualis 
ora repercussum Libyco mare sumit ab aestu. 
mox plenum Phoebo uatem et celerare iubentem, 
nunc humilis genua amplectens, nunc ora canentis, 
nequiquam reticere rogat; iam Fama sacratam 
uocem amplexa uolat, clamantque oracula Thebae. 
nunc age, quis stimulos et pulchrae gaudia mortis 
addiderit iuueni neque enim haec absentibus umquam 
mens homini transmissa deis, memor incipe Clio, 
saecula te quoniam penes et digesta uetustas. 
diua Iouis solio iuxta comes, unde per orbem 
rara dari terrisque solet contingere, Virtus, 
seu pater omnipotens tribuit, siue ipsa capaces 
elegit penetrare uiros, caelestibus ut tunc 
desiluit gauisa plagis! dant clara meanti 
astra locum quosque ipsa polis adfixerat ignes. 
iamque premit terras, nec uultus ab aethere longe; 
sed placuit mutare genas, fit prouida Manto, 
responsis ut plana fides, et fraude priores 
exuitur uultus. abiit horrorque uigorque 
ex oculis, paulum decoris permansit honosque 
mollior, et posito uatum gestamina ferro 
subdita; descendunt uestes, toruisque ligatur 
uitta comis nam laurus erat; tamen aspera produnt 
ora deam nimiique gradus. sic Lydia coniunx 
Amphitryoniaden exutum horrentia terga 
perdere Sidonios umeris ridebat amictus 
et turbare colus et tympana rumpere dextra. 
sed neque te indecorem sacris dignumque iuberi  
talia Dircaea stantem pro turre, Menoeceu, 
inuenit; inmensae reserato limine portae 
sternebas Danaos, pariter Mauortius Haemon. 
sed consanguinei quamuis atque omnia fratres, 
tu prior exanimes circum cumulantur acerui; 
omne sedet telum, nulli sine caedibus ictus 
necdum aderat Virtus; non mens, non dextra quiescit, 
non auida arma uacant, ipsa insanire uidetur 
Sphinx galeae custos, uisoque animata cruore 
emicat effigies et sparsa orichalca renident 
cum dea pugnantis capulum dextramque repressit 
magnanime o iuuenis, quo non agnouerit ullum 
certius armifero Cadmi de semine Mauors, 
linque humiles pugnas, non haec tibi debita uirtus 
astra uocant, caeloque animam, plus concipe, mittes. 
iamdudum hoc hilares genitor bacchatur ad aras, 
hoc ignes fibraeque uolunt, hoc urguet Apollo 
terrigenam cuncto patriae pro sanguine poscunt. 
Fama canit monitus, gaudet Cadmeia plebes 
certa tui; rape mente deos, rape nobile fatum. 
i, precor, accelera, ne proximus occupet Haemon. 
sic ait, et magna cunctantis pectora dextra 
permulsit tacite seseque in corde reliquit. 
fulminis haud citius radiis adflata cupressus 
combibit infestas et stirpe et uertice flammas, 
quam iuuenis multo possessus numine pectus 
erexit sensus letique inuasit amorem. 
ut uero auersae gressumque habitumque notauit 
et subitam a terris in nubila crescere Manto, 
obstipuit. sequimur, diuum quaecumque uocasti, 
nec tarde paremus, ait; iam iamque recedens  
instantem uallo Pylium tamen Agrea fixit. 
armigeri fessum excipiunt; tum uulgus euntem 
auctorem pacis seruatoremque deumque 
conclamat gaudens atque ignibus implet honestis. 
iamque iter ad muros cursu festinus anhelo 
obtinet et miseros gaudet uitasse parentes,  
cum genitorsteterunt ambo et uox haesit utrique, 
deiectaeque genae. tandem pater ante profatus 
quis nouus inceptis rapuit te casus ab armis? 
quae bello grauiora paras? dic, nate, precanti, 
cur tibi torua acies? cur hic truculentus in ore 
pallor, et ad patrios non stant tua lumina uultus? 
audisti responsa, palam est. per ego oro tuosque, 
nate, meosque annos miseraeque per ubera matris, 
ne uati, ne crede, puer! superine profanum 
dignantur stimulare senem, cui uultus inanis 
extinctique orbes et poena simillima diro 
Oedipodae? quid si insidiis et fraude dolosa 
rex agit, extrema cui nostra in sorte timori 
nobilitas tuaque ante duces notissima uirtus? 
illius haec forsan, remur quae uerba deorum; 
ille monet! ne frena animo permitte calenti, 
da spatium tenuemque moram, male cuncta ministrat 
impetus; hoc, oro, munus concede parenti. 
sic tua maturis signentur tempora canis, 
et sis ipse parens et ad hunc, animose, timorem 
peruenias ne perge meos orbare penates. 
externi te nempe patres alienaque tangunt 
pignora? si pudor est, primum miserere tuorum. 
haec pietas, hic uerus honos; ibi gloria tantum 
uentosumque decus titulique in morte latentes. 
nec timidus te flecto parens i, proelia misce, 
i Danaas acies mediosque per obuius enses 
non teneo; liceat misero tremibunda lauare 
uulnera et undantem lacrimis siccare cruorem, 
teque iterum saeuis iterumque remittere bellis. 
hoc malunt Thebae. sic colla manusque tenebat  
implicitus; sed nec lacrimae nec uerba mouebant 
dis uotum iuuenem; quin et monstrantibus illis 
fraude patrem tacita subit auertitque timorem 
falleris heu uerosque metus, pater optime, nescis. 
non me ulli monitus, nec uatum exorsa furentum 
sollicitant uanisque mouent sibi callidus ista 
Tiresias nataeque canat non si ipse reclusis 
comminus ex adytis in me insaniret Apollo. 
sed grauis unanimi casus me fratris ad urbem 
sponte refert gemit Inachia mihi saucius Haemon 
cuspide; uix illum medio de puluere belli 
inter utrasque acies, iam iamque tenentibus Argis 
sed moror. i, refoue dubium turbaeque ferenti 
dic, parcant leuiterque uehant; ego uulnera doctum 
iungere supremique fugam reuocare cruoris 
Aetiona petam. sic imperfecta locutus 
effugit; illi atra mersum caligine pectus 
confudit sensus; pietas incerta uagatur 
discordantque metus, impellunt credere Parcae. 
turbidus interea ruptis uenientia portis 
agmina belligeri Capaneus agit aequore campi, 
cornua nunc equitum, cuneos nunc ille pedestres, 
et proculcantes moderantum funera currus; 
idem altas turres saxis et turbine crebro 
laxat, agit turmas idem atque in sanguine fumat. 
nunc spargit torquens uolucri noua uulnera plumbo, 
nunc iaculum excusso rotat in sublime lacerto, 
nullaque tectorum subit ad fastigia, quae non 
deferat hasta uirum perfusaque caede recurrat. 
nec iam aut Oeniden aut Hippomedonta peremptos 
aut uatem Pelopea Phalanx aut Arcada credunt; 
quin socium coiisse animas et corpore in uno  
stare omnes, ita cuncta replet. non ullius aetas, 
non cultus, non forma mouet; pugnantibus idem 
supplicibusque furit; non quisquam obsistere contra, 
non belli temptare uices procul arma furentis 
terribilesque iubas et frontem cassidis horrent. 
at pius electa murorum in parte Menoeceus 
iam sacer aspectu solitoque augustior ore, 
ceu subito in terras supero demissus ab axe, 
constitit, exempta manifestus casside nosci, 
despexitque acies hominum et clamore profundo 
conuertit campum iussitque silentia bello. 
armorum superi, tuque o qui funere tanto 
indulges mihi, Phoebe, mori, date gaudia Thebis 
quae pepigi et toto quae sanguine prodigus emi. 
ferte retro bellum captaeque impingite Lernae 
reliquias turpes, confixaque terga fouentes 
Inachus indecores pater auersetur alumnos. 
at Tyriis templa, arua, domos, conubia, natos 
reddite morte mea si uos placita hostia iuui, 
si non attonitis uatis consulta recepi 
auribus et Thebis nondum credentibus hausi, 
haec Amphioniis pro me persoluite terris 
ac mihi deceptum, precor, exorate parentem. 
sic ait, insignemque animam mucrone corusco 
dedignantem artus pridem maestamque teneri 
arripit atque uno quaesitam uulnere rumpit. 
sanguine tunc spargit turres et moenia lustrat, 
seque super medias acies, nondum ense remisso, 
iecit et in saeuos cadere est conatus Achiuos. 
ast illum amplexae Pietas Virtusque ferebant 
leniter ad terras corpus; nam spiritus olim  
ante Iouem et summis apicem sibi poscit in astris. 
iamque intra muros nullo sudore receptum 
gaudentes heroa ferunt abscesserat ultro 
Tantalidum uenerata cohors; subit agmine longo 
colla inter iuuenum, laetisque fauoribus omni 
concinitur uulgo Cadmum atque Amphiona supra 
conditor; hi sertis, hi ueris honore soluto 
accumulant artus patriaque in sede reponunt 
corpus adoratum. repetunt mox bella peractis 
laudibus; hic uicta genitor lacrimabilis ira 
congemit, et tandem matri data flere potestas 
lustralemne feris ego te, puer inclute, Thebis 
deuotumque caput uilis ceu mater alebam? 
quod molita nefas? cui tantum inuisa deorum? 
non ego monstrifero coitu reuoluta notaui 
pignora, nec nato peperi funesta nepotes. 
quid refert? habet ecce suos Iocasta ducesque 
regnantesque uidet nos saeua piacula bello 
demus, ut alterni placet hoc tibi, fulminis auctor? 
Oedipodionii mutent diademata fratres? 
quid superos hominesue queror? tu, saeue Menoeceu, 
tu miseram ante omnes properasti extinguere matrem. 
unde hic mortis amor? quae sacra insania menti? 
quosue ego conceptus aut quae male pignora fudi 
tam diuersa mihi? nimirum Martius anguis, 
quaeque nouis proauum tellus effloruit armis 
hinc animi tristes nimiusque in pectore Mauors,  
et de matre nihil. sponte en ultroque peremptus 
inrumpis maestas Fatis nolentibus umbras. 
ast egomet Danaos Capaneaque tela uerebar 
haec erat, haec metuenda manus ferrumque quod amens 
ipsa dedi. uiden ut iugulo consumpserit ensem? 
altius haud quisquam Danaum mucrone subisset. 
diceret infelix etiamnum et cuncta repleret 
questibus abducunt comites famulaeque perosam 
solantes thalamoque tenent, sedet eruta multo 
ungue genas; non illa diem, non uerba precantum 
respicit aut uisus flectit tellure relictos, 
iam uocis, iam mentis inops. sic aspera tigris 
fetibus abreptis Scythico deserta sub antro 
accubat et tepidi lambit uestigia saxi; 
nusquam irae, sedit rabidi feritasque famesque 
oris, eunt praeter secura armenta gregesque 
aspicit illa iacens; ubi enim quibus ubera pascat 
aut quos ingenti premat expectata rapina? 
hactenus arma, tubae, ferrumque et uulnera sed nunc 
comminus astrigeros Capaneus tollendus in axes. 
non mihi iam solito uatum de more canendum; 
maior ab Aoniis poscenda amentia lucis 
mecum omnes audete deae! siue ille profunda 
missus nocte furor, Capaneaque signa secutae 
arma Iouem contra Stygiae rapuere sorores, 
seu uirtus egressa modum, seu gloria praeceps, 
seu magnae data fama neci, seu laeta malorum 
principia et blandae superum mortalibus irae. 
iam sordent terrena uiro taedetque profundae 
caedis, et exhaustis olim Graiumque suisque 
missilibus lassa respexit in aethera dextra. 
ardua mox toruo metitur culmina uisu,  
innumerosque gradus gemina latus arbore clausos 
aerium sibi portat iter, longeque timendus 
multifidam quercum flagranti lumine uibrat; 
arma rubent una clipeoque incenditur ignis. 
hac ait in Thebas, hac me iubet ardua uirtus 
ire, Menoeceo qua lubrica sanguine turris. 
experiar quid sacra iuuent, an falsus Apollo. 
dicit, et alterno captiua in moenia gressu 
surgit ouans quales mediis in nubibus aether 
uidit Aloidas, cum cresceret impia tellus 
despectura deos nec adhuc inmane ueniret 
Pelion et trepidum iam tangeret Ossa Tonantem. 
tunc uero attoniti fatorum in cardine summo, 
ceu suprema lues urbi facibusque cruentis 
aequatura solo turres Bellona subiret, 
omnibus e tectis certatim ingentia saxa  
roboraque et ualidas fundae Balearis habenas, 
nam iaculis caeloque uagis spes unde sagittis? 
uerum auidi et tormenta rotant et molibus urguent. 
ille nec ingestis nec terga sequentibus umquam 
detrahitur telis, uacuoque sub aere pendens 
plana uelut terra certus uestigia figat, 
tendit et ingenti subit occurrente ruina 
amnis ut incumbens longaeui robora pontis 
adsiduis oppugnat aquis; iam saxa fatiscunt 
emotaeque trabes tanto uiolentior ille 
sentit enim maiore salo quassatque trahitque 
molem aegram, nexus donec celer alueus omnes 
abscidit et cursu uictor respirat aperto. 
utque petita diu celsus fastigia supra 
eminuit trepidamque adsurgens desuper urbem 
uidit et ingenti Thebas exterruit umbra,  
increpat attonitos humilesne Amphionis arces, 
pro pudor, hi faciles, carmenque imbelle secuti, 
hi, mentita diu Thebarum fabula, muri? 
et quid tam egregium prosternere moenia molli 
structa lyra? simul insultans gressuque manuque 
molibus obstantes cuneos tabulataque saeuus 
restruit absiliunt pontes, tectique trementis 
saxea frena labant, dissaeptoque aggere rursus 
utitur et truncas rupes in templa domosque 
praecipitat frangitque suis iam moenibus urbem. 
iamque Iouem circa studiis diuersa fremebant 
Argolici Tyriique dei; pater, aequus utrisque, 
aspicit ingentes ardentum comminus iras 
seque obstare uidet. gemit inseruante nouerca 
Liber et obliquo respectans lumine patrem 
nunc ubi saeua manus, meaque heu cunabula flammae? 
fulmen, io ubi fulmen? ait. gemit auctor Apollo 
quas dedit ipse domos; Lernam Thebasque rependit 
maestus et intento dubitat Tirynthius arcu; 
maternos plangit uolucer Danaeius Argos; 
flet Venus Harmoniae populos metuensque mariti 
stat procul et tacita Gradiuum respicit ira. 
increpat Aonios audax Tritonia diuos,  
Iunonem tacitam furibunda silentia torquent. 
non tamen haec turbant pacem Iouis, ecce quierant 
iurgia cum mediis Capaneus auditus in astris, 
nullane pro trepidis, clamabat, numina Thebis 
statis? ubi infandae segnes telluris alumni, 
Bacchus et Alcides? piget instigare minores 
tu potius uenias quis enim concurrere nobis 
dignior?; en cineres Semelaeaque busta tenentur! 
nunc age, nunc totis in me conitere flammis, 
Iuppiter! an pauidas tonitru turbare puellas 
fortior et soceri turres excindere Cadmi? 
ingemuit dictis superum dolor; ipse furentem 
risit et incussa sanctarum mole comarum, 
quaenam spes hominum tumidae post proelia Phlegrae? 
tune etiam feriendus? ait. premit undique lentum 
turba deum frendens et tela ultricia poscit, 
nec iam audet fatis turbata obsistere coniunx. 
ipsa dato nondum caelestis regia signo 
sponte tonat, coeunt ipsae sine flamine nubes 
accurruntque imbres Stygias rupisse catenas 
Iapetum aut uictam supera ad conuexa leuari 
Inarimen Aetnamue putes. pudet ista timere 
caelicolas; sed cum in media uertigine mundi 
stare uirum insanasque uident deposcere pugnas,  
mirantur taciti et dubio pro fulmine pallent. 
coeperat Ogygiae supra fastigia turris 
arcanum mugire polus caelumque tenebris 
auferri tenet ille tamen, quas non uidet, arces, 
fulguraque attritis quotiens micuere procellis, 
his ait in Thebas, his iam decet ignibus uti, 
hinc renouare faces lassamque accendere quercum. 
talia dicentem toto Ioue fulmen adactum 
corripuit primae fugere in nubila cristae, 
et clipei niger umbo cadit, iamque omnia lucent 
membra uiri. cedunt acies, et terror utrimque, 
quo ruat, ardenti feriat quas corpore turmas. 
intra se stridere facem galeamque comasque 
quaerit, et urentem thoraca repellere dextra 
conatus ferri cinerem sub pectore tractat. 
stat tamen, extremumque in sidera uersus anhelat, 
pectoraque inuisis obicit fumantia muris; 
nec caderet, sed membra uirum terrena relinquunt, 
exuiturque animus; paulum si tardius artus 
cessissent, potuit fulmen sperare secundum.  
LIBER VNDECIMVS 
Postquam magnanimus furias uirtutis iniquae 
consumpsit Capaneus expirauitque receptum 
fulmen, et ad terras longe comitata cadentem 
signauit muros ultricis semita flammae, 
componit dextra uictor concussa plagarum 
Iuppiter et uultu caelumque diemque reducit. 
gratantur superi, Phlegrae ceu fessus anhelet 
proelia et Encelado fumantem impresserit Aetnen. 
ille iacet lacerae complexus fragmina turris, 
toruus adhuc uisu memorandaque facta relinquens 
gentibus atque ipsi non inlaudata Tonanti. 
quantus Apollineae temerator matris Auerno 
tenditur; ipsae horrent, si quando pectore ab alto 
emergunt uolucres inmensaque membra iacentis 
spectant, dum miserae crescunt in pabula fibrae 
sic grauat iniectus terras hostiliaque urit 
arua et anhelantem caelesti sulphure campum. 
respirant Thebae, templisque iacentia surgunt 
agmina; iam finis uotis finisque supremis 
planctibus, et natos ausae deponere matres. 
at uaga pallentes campo fuga uoluit Achiuos. 
nec iam hostes turmae aut ferrum mortale timetur 
omnibus ante oculos irae Iouis, omnibus ardent 
arma metu galeaeque tonant, uisusque pauentes 
ipse sequi et profugis opponere Iuppiter ignes.  
instat Agenoreus miles caelique tumultu 
utitur indomitos ut cum Massyla per arua 
armenti reges magno leo fregit hiatu 
et contentus abit; rauci tunc comminus ursi, 
tunc auidi uenere lupi, rabieque remissa 
lambunt degeneres alienae uulnera praedae. 
hinc premit Eurymedon, cui rusticus horror in armis, 
rustica tela manu, patriumque agitare tumultus 
Pan illi genitor; tener hinc conatibus annos 
egreditur iuuenemque patrem puer aequat Alatreus 
felices ambo, sed fortunatior ille, 
quem genuisse iuuat; nec iam dinoscere promptum 
quae magis arma sonent, quo plus eat hasta lacerto. 
artatur denso fugientum examine uallum. 
quas uoluis, Gradiue, uices! modo moenia Cadmi 
scandebant, sua nunc defendunt tecta Pelasgi. 
ceu redeunt nubes, ceu circumflantibus Austris 
alternus procumbit ager, ceu gurgite cano 
nunc retegit bibulas, nunc induit aestus harenas. 
expirat late pubes Tirynthia, alumni 
exuuias imitata dei; trux maeret ab astris 
Amphitryoniades Nemeaea in sanguine terga 
et similes ramos similesque uidere pharetras. 
stabat in Argolicae ferrato culmine turris 
egregius lituo dextri Mauortis Enyeus 
hortator; sed tunc miseris dabat utile signum 
suadebatque fugam et tutos in castra receptus, 
cum subitum obliquo descendit ab aere uulnus, 
urguentisque sonum laeua manus aure retenta est, 
sicut erat; fugit in uacuas iam spiritus auras, 
iam gelida ora tacent, carmen tuba sola peregit.  
iamque potens scelerum geminaeque exercita gentis 
sanguine Tisiphone fraterna claudere quaerit 
bella tuba nec se tanta in certamina fidit 
sufficere, inferna comitem ni sede Megaeram 
et consanguineos in proelia suscitet angues. 
ergo procul uacua concedit ualle solumque 
ense fodit Stygio terraeque inmurmurat absens 
nomen et Elysiis signum indubitabile regnis 
crinalem attollit longo stridore cerasten 
caeruleae dux ille comae, quo protinus omnis 
horruit audito tellus pontusque polusque, 
et pater Aetnaeos iterum respexit ad ignes. 
accipit illa sonum; stabat tunc forte parenti 
proxima, dum coetu Capaneus laudatur ab omni 
Ditis et insignem Stygiis fouet amnibus umbram. 
protinus abrupta terrarum mole sub astris 
constitit, exultant manes, quantumque profundae 
rarescunt tenebrae, tantum de luce recessit. 
excipit atra soror dextraeque innexa profatur 
hac, germana, tenus Stygii metuenda parentis 
imperia et iussos potui tolerare furores 
sola super terras hostilique obuia mundo, 
dum uos Elysium et faciles compescitis umbras. 
nec pretium deforme morae cassique labores 
hoc quodcumque madent campi, quod sanguine fumant 
stagna, quod innumero Lethaea examine gaudet 
ripa, meae uires laeta insignia. sed quid 
haec ego? Mars habeat, uulgataque iactet Enyo. 
uidistis Stygiis certe manifestus in umbris  
sanguine foedatum rictus atroque madentem 
ora ducem tabo miserum insatiabilis edit 
me tradente caput. modo nempe horrendus ab astris 
descendit uos usque fragor me sacra premebat 
tempestas, ego mixta uiri furialibus armis 
bella deum et magnas ridebam fulminis iras. 
sed iam effabor enim longo sudore fatiscunt  
corda, soror, tardaeque manus; hebet infera caelo 
taxus et insuetos angues nimia astra soporant. 
tu, cui totus adhuc furor exultantque recentes 
Cocyti de fonte comae, da iungere uires. 
non solitas acies nec Martia bella paramus, 
sed fratrum licet alma Fides Pietasque repugnent, 
uincentur, fratrum stringendi comminus enses. 
grande opus! ipsae odiis, ipsae discordibus armis 
aptemur. quid lenta uenis? agedum elige cuius 
signa feras. ambo faciles nostrique; sed anceps 
uulgus et adfatus matris blandamque precatu 
Antigonen timeo, paulum ne nostra retardent 
consilia. ipse etiam, qui nos lassare precando 
suetus et ultrices oculorum exposcere Diras, 
iam pater est coetu fertur iam solus ab omni 
flere sibi. atque adeo moror ipsa inrumpere Thebas 
adsuetumque larem. tibi pareat impius exul, 
Argolicumque impelle nefas; neu mitis Adrastus 
praeualeat plebesque, caue, Lernaea moretur. 
uade, et in alternas inimica reuertere pugnas. 
talia partitae diuersum abiere sorores 
ut Notus et Boreas gemino de cardine mundi, 
hic niue Rhipaea, Libycis hic pastus harenis, 
bella cient clamant amnes, freta, nubila, siluae, 
iamque patent strages; plangunt sua damna coloni 
et tamen oppressos miserantur in aequore nautas.  
illas ut summo uidit pater altus Olympo 
incestare diem trepidumque Hyperionis orbem 
suffundi maculis, toruo sic incohat ore 
uidimus armiferos, quo fas erat usque, furores, 
caelicolae, licitasque acies, etsi impia bella 
unus init aususque mea procumbere dextra. 
nunc par infandum miserisque incognita terris 
pugna subest auferte oculos! absentibus ausint 
ista deis lateantque Iouem; sat funera mensae 
Tantaleae et sontes uidisse Lycaonis aras 
et festina polo ducentes astra Mycenas. 
nunc etiam turbanda dies mala nubila, tellus, 
accipe, secedantque poli stat parcere mundo 
caelitibusque meis; saltem ne uirginis almae 
sidera, Ledaei uideant neu talia fratres. 
sic pater omnipotens, uisusque nocentibus aruis 
abstulit, et dulci terrae caruere sereno. 
iamque per Argolicas Erebo sata uirgo cohortes 
uestigat Polynicis iter portisque sub ipsis 
inuenit, incertum leto tot iniqua fugane 
exeat, et dubios turbabant omina sensus. 
uiderat, obscura uallum dum nocte pererrat 
aeger consilii curisque nouissima uoluens, 
coniugis Argiae laceram cum lampade maesta 
effigiem sunt monstra deum sic ire parabat, 
has latura uiro taedas erat! ergo roganti, 
quae uia quisue dolor, cur maesta insignia, tantum 
fleuerat atque manu tacitos auerterat ignes. 
scit mentem uidisse nefas; etenim unde Mycenis 
adforet et uallum coniunx inopina subiret?  
sed fati monitus uicinaque funera sentit, 
ac sentire timet. cum uero Acherontis aperti 
Dira ter admoto tetigit thoraca flagello, 
ardet inops animi, nec tam considere regno 
quam scelus et caedem et perfossi in sanguine fratris 
expirare cupit, subitusque adfatur Adrastum 
sera quidem, extremus socium gentisque superstes 
Argolicae, consulta, pater, iam rebus in artis 
adgredior; tunc tempus erat, cum sanguis Achiuum 
integer, ire ultro propriamque capessere pugnam, 
non plebis Danaae florem regumque uerendas 
obiectare animas, ut lamentabile tantis 
urbibus induerem capiti decus. ast ea quando 
praeteriit uirtus, nunc saltem exoluere fas sit 
quae merui. scis namque, socer, licet alta recondas 
uulnera et adflictum generi uereare pudorem 
ille ego sum qui te pacem et pia iura regentem 
infelix utinamque aliis datus urbibus hospes! 
extorrem patria regnoquesed exige tandem 
supplicium fratrem suprema in bella quid horres? 
decretum est fixumque uoco; desiste morari, 
nec poteris. non si atra parens miseraeque sorores 
in media arma cadant, non si ipse ad bella ruenti 
obstet et extinctos galeae pater ingerat orbes, 
deficiam. anne bibam superest quodcumque cruoris 
Inachii et uestris etiamnum mortibus utar? 
uidi ego me propter ruptos telluris hiatus, 
nec subii; uidi exanimum fecique nocentem 
Tydea; me Tegee regem indefensa reposcit, 
orbaque Parrhasiis ululat mihi mater in antris.  
ipse nec Ismeni ripas, dum stagna cruentat 
Hippomedon, Tyrias potui nec scandere turres, 
dum tonat, et tecum, Capaneu, miscere furores. 
quis tantus pro luce timor? sed digna rependam. 
conueniant ubi quaeque nurus matresque Pelasgae 
longaeuique patres, quorum tot gaudia carpsi 
orbauique domos fratri concurro, quid ultra est? 
spectent et uotis uictorem Eteoclea poscant. 
iamque uale, coniunx, dulcesque ualete Mycenae! 
at tu, care socer, nec enim omnis culpa malorum 
me penes, et superi mecum Parcaeque nocentes 
sis lenis cineri, meque haec post proelia raptum 
alitibus fratrique tegas urnamque reportes, 
hoc tantum, et natae melius conubia iungas. 
ibant in lacrimas, ueluti cum uere reuerso 
Bistoniae tepuere niues, summittitur ingens 
Haemus et angustos Rhodope descendit in amnes. 
coeperat et leni senior mulcere furentem 
adloquio scidit orsa nouo terrore cruenta 
Eumenis, alipedemque citum fataliaque arma 
protinus, Inachii uultus expressa Pherecli, 
obtulit ac fidas exclusit casside uoces. 
ac super haec abrumpe moras, celeremus! et illum 
aduentare ferunt portis. sic omnia uicit, 
correptumque iniecit equo; uolat aequore aperto 
pallidus instantemque deae circumspicit umbram. 
sacra Ioui merito Tyrius pro fulmine ductor 
nequiquam Danaos ratus exarmasse ferebat. 
nec pater aetherius diuumque has ullus ad aras, 
sed mala Tisiphone trepidis inserta ministris 
astat et inferno praeuertit uota Tonanti. 
summe deum, tibi namque meae primordia Thebae  
liueat infandum licet Argos et aspera Iuno 
debent, Sidonios ex quo per litora raptor 
turbasti thiasos, dignatus uirgine nostra 
terga premi et placidas falsum mugire per undas. 
nec te uana fides iterum Cadmeia adeptum 
conubia et Tyrios nimium inrupisse penates 
tandem, inquam, soceros dilectaque moenia gratus 
respicis adsertorque tonas; ceu regia caeli 
attemptata tui, sic te pro turribus altis 
uidimus urguentem nubes, laetique benignum 
fulmen et auditos proauis agnouimus ignes. 
accipe nunc pecudes et magni turis aceruos 
uotiuumque marem; dignas sed pendere grates 
haud mortale opus est; certent tibi reddere Bacchus 
noster et Alcides, illis haec moenia seruas. 
dixerat ast illi niger ignis in ora genasque 
prosiluit raptumque comis diadema cremauit. 
tunc ferus ante ictum spumis delubra cruentat 
taurus et obstantum mediis e coetibus exit 
turbidus insanoque ferens altaria cornu. 
diffugiunt famuli, et regem solatur haruspex. 
ipse instaurari sacrum male fortis agique 
imperat, et magnos ficto premit ore timores. 
qualis ubi implicitum Tirynthius ossibus ignem 
sensit et Oetaeas membris accedere uestes, 
uota incepta tamen libataque tura ferebat 
durus adhuc patiensque mali; mox grande coactus 
ingemuit, uictorque furit per uiscera Nessus. 
nuntius exanimi suspensus pectora cursu 
Aepytus ad regem portae statione relicta 
tendit et haec trepido uix intellectus anhelat 
rumpe pios cultus intempestiuaque, rector, 
sacra deum frater muris circum omnibus instat 
portarumque moras frenis adsultat et hastis, 
nomine te crebro, te solum in proelia poscens.  
flent maesti retro comites, et uterque loquenti 
aggemit et pulsis exercitus obstrepit armis. 
ille uocat. nunc tempus erat, sator optime diuum! 
quid meruit Capaneus? turbatus inhorruit altis 
rex odiis, mediaque tamen gauisus in ira est. 
sic ubi regnator post exulis otia tauri 
mugitum hostilem summa tulit aure iuuencus 
agnouitque minas, magna stat feruidus ira 
ante gregem spumisque animos ardentibus efflat, 
nunc pede toruus humum, nunc cornibus aera findens; 
horret ager, trepidaeque expectant proelia ualles. 
nec desunt regni comites sine moenia pulset 
inritus. ille autem fractis huc audeat usque 
uiribus? hic miseris furor est instare periclo, 
nec librare metus et tuta odisse. resiste 
hic fretus solio, nos propulsabimus hostem, 
nos bellare iube. sic proxima turba, sed ardens 
ecce aderat luctu dicturusque omnia belli 
libertate Creon urit fera corda Menoeceus; 
nulla patri requies, illum quaeritque tenetque; 
illum sanguineos proflantem pectore riuos   
aspicit et saeua semper de turre cadentem. 
ut dubium et pugnas cunctantem Eteoclea uidit, 
ibis ait neque te ulterius fratremque ducemque, 
pessime, funeribus patriae lacrimisque potentem, 
Eumenidum bellique reum, patiemur inulti. 
sat tua non aequis luimus periuria diuis. 
urbem armis opibusque grauem et modo ciuibus artam, 
ceu caelo deiecta lues inimicaue tellus, 
hausisti, uacuamque tamen sublimis obumbras? 
deest seruitio plebes hos ignis egentes 
fert humus, hos pelago patrius iam detulit amnis; 
hi quaerunt artus, illi anxia uulnera curant. 
redde agedum miseris fratres natosque patresque, 
redde aruis domibusque uiros! ubi maximus Hypseus 
finitimusque Dryas? ubi Phocidos arma sonorae 
Euboicique duces? illos tamen aequa duelli 
fors tulit ad manes at tu pudet, hostia regni, 
hostia, nate, iaces, ceu mutus et e grege sanguis 
ei mihi primitiis ararum et rite nefasto 
libatus iussusque mori et cunctabitur ultra 
iste nec, aduerso nunc saltem Marte uocatus, 
stabit? an in pugnas alium iubet ire profanus 
Tiresias iterumque meos oracula nectit 
in gemitus? quid enim misero super unicus Haemon? 
ille iube subeat, tuque hinc spectator ab alta 
turre sede! quid saeua fremis famulamque cohortem 
respectas? hi te ire uolunt, hi pendere poenas; 
ipsa etiam genetrix ipsaeque odere sorores. 
in te ardens frater ferrum mortemque minatur  
saeuaque portarum conuellit claustra, nec audis? 
sic pater infrendens, miseraque exaestuat ira. 
ille sub haec, non fallis ait nec te incluta nati 
fata mouent. canere illa patrem et iactare decebat, 
sed spes sub lacrimis, spes atque occulta cupido 
his latet insano praetendis funera uoto, 
meque premis frustra uacuae ceu proximus aulae. 
non ita Sidoniam Fortuna reliquerit urbem, 
in te ut sceptra cadant, tanto indignissime nato. 
nec mihi difficilis praesens uindictased arma, 
arma prius, famuli! coeant in proelia fratres. 
uult gemitus lenire Creon. lucrare furorem 
uictori mihi cuncta lues. sic iurgia paulum 
distulit atque ensem, quem iam dabat ira, repressit. 
ictus ut incerto pastoris uulnere serpens 
erigitur gyro longumque e corpore toto 
uirus in ore legit; paulum si deuius hostis 
torsit iter, cecidere minae tumefactaque frustra 
colla sedent, irasque sui bibit ipse ueneni. 
at genetrix, primam funestae sortis ut amens 
expauit famam nec tarde credidit, ibat 
scissa comam uultusque et pectore nuda cruento, 
non sexus decorisue memor Pentheia qualis 
mater ad insani scandebat culmina montis, 
promissum saeuo caput adlatura Lyaeo. 
non comites, non ferre piae uestigia natae 
aequa ualent tantum miserae dolor ultimus addit 
robur, et exangues crudescunt luctibus anni. 
iamque decus galeae, iam spicula saeua ligabat 
ductor et ad lituos hilarem intrepidumque tubarum 
prospiciebat equum, subito cum apparuit ingens 
mater, et ipse metu famulumque expalluit omnis 
coetus, et oblatam retro dedit armiger hastam. 
quis furor? unde iterum regni integrata resurgit 
Eumenis? ipsi etiam post omnia, comminus ipsi 
stabitis? usque adeo geminas duxisse cohortes 
et facinus mandasse parum est? quo deinde redibit  
uictor? in hosne sinus? o diri coniugis olim 
felices tenebrae! datis, improba lumina, poenas 
haec spectanda dies. quo, saeue, minantia flectis 
ora? quid alternus uultus pallorque ruborque 
mutat, et obnixi frangunt mala murmura dentes? 
me miseram! uinces? prius haec tamen arma necesse est 
experiare domi stabo ipso in limine portae 
auspicium infelix scelerumque inmanis imago. 
haec tibi canities, haec sunt calcanda, nefande, 
ubera, perque uterum sonipes hic matris agendus. 
parce quid oppositam capulo parmaque repellis? 
non ego te contra Stygiis feralia sanxi 
uota deis, caeco nec Erinyas ore rogaui. 
exaudi miseram genetrix te, saeue, precatur, 
non pater; adde moram sceleri et metire quod audes. 
sed pulsat muros germanus et impia contra 
bella ciet? non mater enim, non obstat eunti 
ulla soror te cuncta rogant, hic plangimus omnes; 
ast ibi uix unus pugnas dissuadet Adrastus, 
aut fortasse iubet. tu limina auita deosque 
linquis et a nostris in fratrem amplexibus exis? 
at parte ex alia tacitos obstante tumultu 
Antigone furata gradus nec casta retardat 
uirginitas uolat Ogygii fastigia muri 
exuperare furens; senior comes haeret eunti 
Actor, et hic summas non duraturus ad arces. 
utque procul uisis paulum dubitauit in armis, 
agnouitque nefas! iaculis et uoce superba 
tecta incessentem, magno prius omnia planctu 
implet et ex muris ceu descensura profatur 
comprime tela manu paulumque hanc respice turrem,  
frater, et horrentes refer in mea lumina cristas! 
agnoscisne hostes? sic annua pacta fidemque 
poscimus? hi questus, haec est bona causa modesti 
exulis? Argolicos per te, germane, penates 
nam Tyriis iam nullus honos, per si quid in illa 
dulce domo, summitte animos en utraque gentis 
turba rogant ambaeque acies; rogat illa suorum 
Antigone deuota malis suspectaque regi, 
et tantum tua, dire, soror. saltem ora trucesque 
solue genas; liceat uultus fortasse supremum 
noscere dilectos et ad haec lamenta uidere 
anne fleas. illum gemitu iam supplice mater 
frangit et exertum dimittere dicitur ensem 
tu mihi fortis adhuc, mihi, quae tua nocte dieque 
exilia erroresque fleo iam iamque tumentem 
placaui tibi saepe patrem? quid crimine soluis 
germanum? nempe ille fidem et stata foedera rupit, 
ille nocens saeuusque suis; tamen ecce uocatus 
non uenit. his paulum furor elanguescere dictis 
coeperat, obstreperet quamquam atque obstaret Erinys; 
iam summissa manus, lente iam flectit habenas, 
iam tacet; erumpunt gemitus, lacrimasque fatetur 
cassis; hebent irae, pariterque et abire nocentem 
et uenisse pudet subito cum matre repulsa 
Eumenis eiecit fractis Eteoclea portis 
clamantem uenio, solumque quod ante uocasti 
inuideo; ne incesse moras, grauis arma tenebat 
mater; io patria, o regum incertissima tellus, 
nunc certe uictoris eris! nec mitior ille, 
tandem, inquit, scis, saeue, fidem et descendis in aequum? 
o mihi nunc primum longo post tempore frater, 
congredere hae leges, haec foedera sola supersunt. 
sic hostile tuens fratrem; namque uritur alto 
corde quod innumeri comites, quod regia cassis 
instratusque ostro sonipes, quod fulua metallo 
parma micet, quamquam haud armis inhonorus et ipse  
nec palla uulgare nitens opus ipsa nouarat 
Maeoniis Argia modis ac pollice docto 
stamina purpureae sociauerat aurea telae. 
iamque in puluereum Furiis hortantibus aequor 
prosiliunt, sua quemque comes stimulatque monetque. 
frena tenent ipsae phalerasque et lucida comunt 
arma manu mixtisque iubas serpentibus augent. 
stat consanguineum campo scelus, unius ingens 
bellum uteri, coeuntque pares sub casside uultus. 
signa pauent, siluere tubae, stupefactaque Martis 
cornua; ter nigris auidus regnator ab oris 
intonuit terque ima soli concussit, et ipsi 
armorum fugere dei nusquam incluta Virtus, 
restinxit Bellona faces, longeque pauentes 
Mars rapuit currus, et Gorgone cruda uirago 
abstitit, inque uicem Stygiae rubuere sorores. 
prominet excelsis uulgus miserabile tectis, 
cuncta madent lacrimis et ab omni plangitur arce. 
hinc questi uixisse senes, hinc pectore nudo 
stant matres paruosque uetant attendere natos. 
ipse quoque Ogygios monstra ad gentilia manes 
Tartareus rector porta iubet ire reclusa. 
montibus insidunt patriis tristique corona 
infecere diem et uinci sua crimina gaudent. 
illos ut stimulis ire in discrimen apertis 
audit et sceleri nullum iam obstare pudorem, 
aduolat et medias inmittit Adrastus habenas, 
ipse quidem et regnis multum et uenerabilis aeuo. 
sed quid apud tales, quis nec sua pignora curae, 
exter honos? tamen ille rogat spectabimus ergo hoc,  
Inachidae Tyriique, nefas? ubi iura deique? 
bella ubi? ne perstate animis. te deprecor, hostis 
quamquam, haec ira sinat, nec tu mihi sanguine longe, 
te, gener, et iubeo; sceptri si tanta cupido est, 
exuo regales habitus, i, Lernan et Argos 
solus habe! non uerba magis suadentia frangunt 
accensos sumptisque semel conatibus obstant, 
quam Scytha curuatis erectus fluctibus umquam  
Pontus Cyaneos uetuit concurrere montes. 
ut periisse preces geminoque ad proelia fusos 
puluere cornipedes explorarique furentum 
in digitis ammenta uidet, fugit omnia linquens, 
castra, uiros, generum, Thebas, ac fata monentem 
conuersumque iugo propellit Ariona qualis 
demissus curru laeuae post praemia sortis 
umbrarum custos mundique nouissimus heres 
palluit, amisso ueniens in Tartara caelo. 
non tamen indulsit pugnae cunctataque primo 
substitit in scelere et paulum Fortuna morata est. 
bis cassae periere uiae, bis comminus actos 
auertit bonus error equos, puraeque nefandi 
sanguinis obliquis ceciderunt ictibus hastae. 
tendunt frena manu, saeuis calcaribus urguent 
inmeritos; mouet et geminas uenerabile diuum 
prodigium turmas, alternaque murmura uoluunt 
mussantes iterare acies, procurrere saepe 
impetus et totum miseris opponere bellum. 
iamdudum terris coetuque offensa deorum 
auersa caeli Pietas in parte sedebat, 
non habitu quo nota prius, non ore sereno, 
sed uittis exuta comam, fraternaque bella, 
ceu soror infelix pugnantum aut anxia mater, 
deflebat, saeuumque Iouem Parcasque nocentes 
uociferans, seseque polis et luce relicta 
descensuram Erebo et Stygios iam malle penates.  
quid me ait ut saeuis animantum ac saepe deorum 
obstaturam animis, princeps Natura, creabas? 
nil iam ego per populos, nusquam reuerentia nostri. 
o furor, o homines diraeque Prometheos artes! 
quam bene post Pyrrham tellus pontusque uacabant! 
en mortale genus! dixit, speculataque tempus 
auxilio, temptemus ait licet inrita coner, 
desiluitque polo; niueus sub nubibus atris 
quamquam maesta deae sequitur uestigia limes. 
uix steterat campo, subita mansuescere pace 
agmina sentirique nefas; tunc ora madescunt 
pectoraque, et tacitus subrepsit fratribus horror. 
arma etiam simulata gerens cultusque uiriles, 
nunc his, nunc illis, agite, ite, obsistite, clamat, 
quis nati fratresque domi, quis pignora tanta 
hic quoque! nonne palam est ultro miserescere diuos? 
tela cadunt, cunctantur equi, Fors ipsa repugnat. 
nonnihil impulerat dubios, ni torua notasset 
Tisiphone fraudes caelestique ocior igne 
adforet increpitans quid belli obuerteris ausis, 
numen iners pacique datum? cede, improba noster 
hic campus nosterque dies; nunc sera nocentes 
defendis Thebas. ubi tunc, cum bella cieret 
Bacchus et armatas furiarent orgia matres? 
aut ubi segnis eras, dum Martius impia serpens 
stagna bibit, dum Cadmus arat, dum uicta cadit Sphinx, 
dum rogat Oedipoden genitor, dum lampade nostra 
in thalamos Iocasta uenit? sic urguet, et ultro 
uitantem aspectus etiam pudibundaque longe 
ora reducentem premit astridentibus hydris 
intentatque faces; deiectam in lumina pallam  
diua trahit magnoque fugit questura Tonanti. 
tunc uero accensae stimulis maioribus irae 
arma placent, uersaeque uolunt spectare cohortes. 
instaurant crudele nefas; rex impius aptat 
tela et funestae casum prior occupat hastae. 
illa uiam medium clipei conata per orbem 
non perfert ictus atque alto uincitur auro. 
tunc exul subit et clare funesta precatur 
di, quos effosso non inritus ore rogauit 
Oedipodes flammare nefas, non improba posco 
uota piabo manus et eodem pectora ferro 
rescindam, dum me moriens hic sceptra tenentem 
linquat et hunc secum portet minor umbra dolorem. 
hasta subit uelox equitis femur inter equique 
ilia, letum utrique uolens; sed plaga sedentis 
laxato uitata genu, tamen inrita uoti 
cuspis in obliquis inuenit uulnera costis. 
it praeceps sonipes strictae contemptor habenae 
aruaque sanguineo scribit rutilantia gyro. 
exultat fratris credens hunc ille cruorem 
credit et ipse metu, totis iamque exul habenis 
indulget, caecusque auidos inlidit in aegrum 
cornipedem cursus. miscentur frena manusque 
telaque, et ad terram turbatis gressibus ambo 
praecipitant. ut nocte rates, quas nubilus Auster 
implicuit, frangunt tonsas mutantque rudentes, 
luctataeque diu tenebris hiemique sibique, 
sicut erant, imo pariter sedere profundo 
haec pugnae facies. coeunt sine more, sine arte, 
tantum animis iraque, atque ignescentia cernunt 
per galeas odia et uultus rimantur acerbo  
lumine nil adeo mediae telluris, et enses 
impliciti innexaeque manus, alternaque saeui 
murmura ceu lituos rapiunt aut signa tubarum. 
fulmineos ueluti praeceps cum comminus egit 
ira sues strictisque erexit tergora saetis 
igne tremunt oculi, lunataque dentibus uncis 
ora sonant; spectat pugnas de rupe propinqua 
uenator pallens canibusque silentia suadet 
sic auidi incurrunt; necdum letalia miscent 
uulnera, sed coeptus sanguis, facinusque peractum est. 
nec iam opus est Furiis; tantum mirantur et astant 
laudantes, hominumque dolent plus posse furores. 
fratris uterque furens cupit adfectatque cruorem 
et nescit manare suum; tandem inruit exul, 
hortatusque manum, cui fortior ira nefasque 
iustius, alte ensem germani in corpore pressit, 
qua male iam plumis imus tegit inguina thorax. 
ille dolens nondum, sed ferri frigore primo 
territus, in clipeum turbatos colligit artus; 
mox intellecto magis ac magis aeger anhelat 
uulnere. nec parcit cedenti atque increpat hostis 
quo retrahis, germane, gradus? hoc languida somno, 
hoc regnis effeta quies, hoc longa sub umbra 
imperia! exilio rebusque exercita egenis 
membra uides; disce arma pati nec fidere laetis. 
sic pugnant miseri; restabat lassa nefando 
uita duci summusque cruor, poterantque parumper 
stare gradus; sed sponte ruit fraudemque supremam 
in media iam morte parat. clamore Cithaeron 
erigitur, fraterque ratus uicisse leuauit 
ad caelum palmas bene habet! non inrita uoui, 
cerno graues oculos atque ora natantia leto. 
huc aliquis propere sceptrum atque insigne comarum, 
dum uidet. haec dicens gressus admouit et arma,  
ceu templis decus et patriae laturus ouanti, 
arma etiam spoliare cupit; nondum ille peractis 
manibus ultrices animam seruabat in iras. 
utque superstantem pronumque in pectora sensit, 
erigit occulte ferrum uitaeque labantis 
reliquias tenues odio suppleuit, et ensem 
iam laetus fati fraterno in corde reliquit. 
ille autem uiuisne an adhuc manet ira superstes, 
perfide, nec sedes umquam meriture quietas? 
huc mecum ad manes! illic quoque pacta reposcam, 
si modo Agenorei stat Cnosia iudicis urna, 
qua reges punire datur. nec plura locutus 
concidit et totis fratrem grauis obruit armis. 
ite truces animae funestaque Tartara leto 
polluite et cunctas Erebi consumite poenas! 
uosque malis hominum, Stygiae, iam parcite, diuae 
omnibus in terris scelus hoc omnique sub aeuo 
uiderit una dies, monstrumque infame futuris 
excidat, et soli memorent haec proelia reges. 
at genitor sceleris comperto fine profundis 
erupit tenebris saeuoque in limine profert 
mortem imperfectam ueteri stat sordida tabo 
utraque canities, et durus sanguine crinis 
obnubit furiale caput; procul ora genaeque 
intus et effossae squalent uestigia lucis. 
uirgo autem impositae sustentat pondera laeuae, 
dextra sedet baculo. qualis si puppe relicta 
exosus manes pigri sulcator Auerni 
exeat ad superos solemque et pallida turbet 
astra, nec ipse diu fortis patiensque superni 
aeris; interea longum cessante magistro  
crescat opus, totisque expectent saecula ripis 
talis init campum, comitique extrema gementi, 
duc ait ad natos patremque recentibus, oro, 
inice funeribus! cunctatur nescia uirgo 
quid paret; impediunt iter implicitosque morantur 
arma, uiri, currus, altaque in strage seniles 
deficiunt gressus et dux miseranda laborat. 
ut quaesita diu monstrauit corpora clamor 
uirginis, insternit totos frigentibus artus. 
nec uox ulla seni iacet inmugitque cruentis 
uulneribus, nec uerba diu temptata sequuntur. 
dum tractat galeas atque ora latentia quaerit, 
tandem muta diu genitor suspiria soluit 
tarda meam, Pietas, longo post tempore mentem 
percutis? estne sub hoc hominis clementia corde? 
uincis io miserum, uincis, Natura, parentem! 
en habeo gemitus lacrimaeque per arida serpunt 
uulnera et in molles sequitur manus impia planctus. 
accipite infandae iusta exequialia mortis, 
crudeles nimiumque mei! nec noscere natos  
adloquiumque aptare licet; dic, uirgo, precanti, 
quem teneo? quo nunc uestras ego saeuus honore 
prosequar inferias? o si fodienda redirent 
lumina et in uultus saeuire ex more potestas! 
heu dolor, heu iusto magis exaudita parentis 
uota malaeque preces! quisnam fuit ille deorum, 
qui stetit orantem iuxta praereptaque uerba 
dictauit Fatis? Furor illa et mouit Erinys 
et pater et genetrix et regna oculique cadentes; 
nil ego per Ditem iuro dulcesque tenebras 
inmeritamque ducem, subeam sic Tartara digna 
morte, nec irata fugiat me Laius umbra. 
ei mihi, quos nexus fratrum, quae uulnera tracto! 
soluite, quaeso, manus infestaque uincula tandem 
diuidite, et medium nunc saltem admittite patrem.  
talia dequestus paulatim insumpserat iras 
mortis, et occulte telum, ni nata uetaret, 
quaerebat; sed cauta manu subtraxerat enses 
Antigone. furit inde senex ubi noxia tela? 
heu Furiae! num totum abiit in corpora ferrum? 
dicentem comes aegra leuat mutumque dolorem 
ipsa premit, saeuum gaudens planxisse parentem. 
olim autem inceptae clamore exterrita pugnae 
regina extulerat notum penetralibus ensem, 
ensem sceptriferi spolium lacrimabile Lai. 
multaque cum superis et diro questa cubili 
et nati furiis et primi coniugis umbris, 
luctata est dextra, et prono uix pectore ferrum 
intrauit tandem uenas perrumpit aniles 
uulnus et infelix lustratur sanguine lectus. 
illius exili stridentem in pectore plagam 
Ismene conlapsa super lacrimisque comisque 
siccabat plangens qualis Marathonide silua 
flebilis Erigone caesi prope funera patris 
questibus absumptis tristem iam soluere nodum 
coeperat et fortes ramos moritura legebat. 
et iam laeta ducum spes elusisse duorum 
res Amphionias alio sceptrumque maligna 
transtulerat Fortuna manu, Cadmique tenebat 
iura Creon. miser heu bellorum terminus! illi 
pugnarant fratres. hunc et Mauortia clamant  
semina, et impensus patriae paulo ante Menoeceus 
conciliat populis. scandit fatale tyrannis 
flebilis Aoniae solium pro blanda potestas 
et sceptri malesuadus amor! numquamne priorum 
haerebunt documenta nouis? iuuat ecce nefasto 
stare loco regimenque manu tractare cruentum. 
quid, melior Fortuna, potes! iam flectere patrem 
incipit atque datis abolere Menoecea regnis. 
primum adeo saeuis imbutus moribus aulae 
indicium specimenque sui iubet igne supremo 
arceri Danaos, nudoque sub axe relinqui 
infelix bellum et tristes sine sedibus umbras. 
mox reducem Ogygiae congressus limine portae 
Oedipodem extimuit paulum, seseque minorem 
confessus tacite, promptamque coercuit iram; 
sed redit in regem caecumque audentius hostem 
increpitans, procul, inquit, abi, uictoribus omen 
inuisum, et Furias auerte ac moenia lustra 
discessu Thebana tuo. spes longa peracta est 
uade, iacent nati. quae iam tibi uota supersunt? 
horruit instinctu rabido, steteruntque trementes 
ceu uisu praesente genae, seniumque recessit.  
tunc natam baculumque manu dimisit, et irae 
innixus tumido uocem de pectore rumpit 
iamne uacat saeuire, Creon? modo perfida regna 
fortunaeque locum nostrae, miserande, subisti, 
et tibi iam fas est regum calcare ruinas? 
iam tumulis uictos, socios iam moenibus arces? 
macte, potes digne Thebarum sceptra tueri 
haec tua prima dies. sed cur noua contrahis amens 
iura? quid anguste tantos metiris honores? 
exilium intendis. timida inclementia regum 
ista! feros auidus quin protinus imbuis enses? 
crede, licet ueniat cupidus parere satelles 
intrepidusque secet non euitantia colla. 
incipe! an expectas ut pronus supplice dextra 
sternar et inmitis domini uestigia quaeram? 
finge autem temptare, sines? mihine ulla minaris 
supplicia, aut ullos reris superesse timores? 
linquere tecta iubes? caelum terramque reliqui 
sponte, atque ultricem crudelis in ora retorsi 
non ullo cogente manum quid tale iubere, 
rex inimice, potes? fugio excedoque nefandis 
sedibus; an refert quo funera longa measque 
transportem tenebras? ne non gens cuncta precanti 
concedat, patriae quantum miser incubo terrae! 
sed dulces Thebae. nimirum hic clarior ortus, 
et meliora meos permulcent sidera uultus, 
hic genetrix natique. habeas Thebana regasque 
moenia, quo Cadmus, quo Laius omine rexit 
quoque ego; sic thalamos, sic pignora fida capessas; 
nec tibi sit uirtus fortunam euadere dextra, 
sed lucem deprensus ames. satis omina sanxi,  
duc age, nata, procul. quid te autem luctibus addo? 
da, rex magne, ducem. timuit miseranda relinqui 
Antigone mutatque preces felicia per te 
regna, uerende Creon, sanctasque Menoeceos umbras 
da ueniam adflicto dictisque ignosce superbis. 
hunc morem fandi longae fecere querelae; 
nec soli ferus iste tibi sic fata deosque 
adloquitur, durus luctu, facilisque nec ipsi 
saepe mihi; pridem indomito sub pectore uiuit 
libertas misera et saeuae spes aspera mortis. 
et nunc ecce tuas inritat callidus iras 
suppliciumque cupit; sed tu maioribus, oro, 
imperii potiare bonis, altusque iacentes 
praetereas, et magna ducum uereare priorum 
funera. et hic quondam solio sublimis et armis 
saeptus opem miseris et iura, potentibus aequus 
supplicibusque, dabat, cui nunc ex agmine tanto 
una comes, necdum exul erat. felicibus hicne 
obstat? in hunc odiis et regni uiribus exis, 
hunc abigis tectis? an ne prope limina clarum 
ingemat et uotis intempestiuus oberret? 
pone metum, procul usque tua summotus ab aula 
flebit; ego erectum subigam et seruire docebo, 
coetibus abducam solaque in sede recondam 
exul erit. nam quae migranti externa patebunt 
moenia? uis Argos eat hostilesque Mycenas 
squalidus inreptet, uictique ad limen Adrasti 
Aonias referat clades, tenuemque precetur 
rex Thebanus opem? miserae quid crimina gentis 
pandere, quid casus iuuat ostentare pudendos?  
conde, precor, quodcumque sumus, nec longa precamur 
dona, Creon miserere senis, maestosque parentis 
hic, precor, hic manes indulge ponere certe 
Thebanos sepelire licet. sic orat humique 
uoluitur; abducit genitor saeuumque minatur 
indignans ueniam. qualis leo rupe sub alta, 
quem uiridem quondam siluae montesque tremebant, 
iam piger et longo iacet exarmatus ab aeuo, 
magna tamen facies et non adeunda senectus; 
et si demissas ueniat mugitus ad aures, 
erigitur meminitque sui, uiresque solutas 
ingemit et campis alios regnare leones. 
flectitur adfatu, sed non tamen omnia rector 
supplicis indulget lacrimis partemque recidit 
muneris. haud, inquit, patriis prohibebere longe 
finibus, occursu dum non pia templa domosque 
commacules. habeant te lustra tuusque Cithaeron; 
atque haec ecce tuis tellus habitabilis umbris, 
qua bellum geminaeque iacent in sanguine gentes. 
sic ait, et ficto comitum uulgique gementis 
adsensu limen tumidus regale petebat. 
interea pulsi uallum exitiale Pelasgi 
destituunt furto; nulli sua signa suusque 
ductor eunt taciti passim et pro funere pulchro 
dedecorem amplexi uitam reditusque pudendos. 
nox fauet et grata profugos amplectitur umbra.  
LIBER DVODECIMVS 
Nondum cuncta polo uigil inclinauerat astra 
ortus et instantem cornu tenuiore uidebat 
Luna diem, trepidas ubi iam Tithonia nubes 
discutit ac reduci magnum parat aethera Phoebo 
agmina iam raris Dircaea penatibus errant, 
noctis questa moras; quamuis tunc otia tandem 
et primus post bella sopor, tamen aegra quietem 
pax fugat et saeui meminit uictoria belli. 
uix primo proferre gradum et munimina ualli 
soluere, uix totas reserare audacia portas; 
stant ueteres ante ora metus campique uacantis 
horror ut adsiduo iactatis aequore tellus 
prima labat, sic attoniti nil comminus ire 
mirantur fusasque putant adsurgere turmas. 
sic ubi perspicuae scandentem limina turris 
Idaliae uolucres fuluum aspexere draconem, 
intus agunt natos et feta cubilia uallant 
unguibus imbellesque citant ad proelia pennas; 
mox ruerit licet ille retro, tamen aera nudum 
candida turba timet, tandemque ingressa uolatus 
horret et a mediis etiamnum respicit astris. 
itur in exanguem populum bellique iacentis 
reliquias, quacumque dolor luctusque, cruenti, 
exegere, duces; hi tela, hi corpora, at illi  
caesorum tantum ora uident alienaque iuxta  
pectora; pars currus deflent uiduisque loquuntur, 
hoc solum quia restat, equis; pars oscula figunt 
uulneribus magnis et de uirtute queruntur. 
frigida digeritur strages patuere recisae 
cum capulis hastisque manus mediisque sagittae 
luminibus stantes; multis uestigia caedis 
nulla ruunt planctu pendente et ubique parato. 
at circum informes truncos miserabile surgit 
certamen qui iusta ferant, qui funera ducant. 
saepe etiam hostiles lusit Fortuna parumper 
decepti fleuere uiros; nec certa facultas 
noscere quem miseri uitent calcentue cruorem. 
at quibus est inlaesa domus uacuique doloris, 
aut deserta uagi Danaum tentoria lustrant 
inmittuntque faces, aut quae post bella uoluptas 
quaerunt dispersi iaceat quo puluere Tydeus, 
an rapti pateat specus auguris, aut ubi diuum 
hostis, an aetheriae uiuant per membra fauillae. 
iam lacrimis exempta dies, nec serus abegit 
Vesper amant miseri lamenta malisque fruuntur. 
nec subiere domos, sed circum funera pernox 
turba sedet, uicibusque datis alterna gementes 
igne feras planctuque fugant; nec dulcibus astris 
uicta, nec adsiduo coierunt lumina fletu. 
tertius Aurorae pugnabat Lucifer, et iam 
montibus orbatis, lucorum gloria, magnae 
Teumesi uenere trabes et amica Cithaeron 
silua rogis; ardent excisae uiscera gentis 
molibus extructis supremo munere gaudent 
Ogygii manes; queritur miserabile Graium 
nuda cohors uetitumque gemens circumuolat ignem. 
accipit et saeui manes Eteoclis iniquos 
haudquaquam regalis honos; Argiuus haberi  
frater iussus adhuc atque exule pellitur umbra. 
at non plebeio fumare Menoecea busto 
rex genitor Thebaeque sinunt, nec robora uilem 
struxerunt de more rogum, sed bellicus agger 
curribus et clipeis Graiorumque omnibus armis 
sternitur; hostiles super ipse, ut uictor, aceruos 
pacifera lauro crinem uittisque decorus 
accubat haud aliter quam cum poscentibus astris 
laetus in accensa iacuit Tirynthius Oeta. 
spirantes super inferias, captiua Pelasgum 
corpora frenatosque, pater, solacia sorti 
bellorum, mactabat equos; his arduus ignis 
palpitat, et gemitus tandem erupere paterni 
o nisi magnanimae nimius te laudis inisset 
ardor, Echionios mecum uenerande penates 
atque ultra recture puer, uenientia qui nunc 
gaudia et ingratum mihi munus acerbas! 
tu superum conuexa licet coetusque perenni 
credo equidem uirtute colas, mihi flebile semper 
numen eris; ponant aras excelsaque Thebae 
templa dicent uni fas sit lugere parenti. 
et nunc heu quae digne tibi sollemnia quasue 
largiar exequias? nec si fatale potestas 
Argos et impulsas cineri miscere Mycenas, 
meque super, cui uita nefas! et sanguine nati 
partus honos. eademne dies, eadem impia bella 
te, puer, et diros misere in Tartara fratres? 
et nunc Oedipodi par est fortuna doloris 
ac mihi? quam similes gemimus, bone Iuppiter, umbras! 
accipe, nate, tui noua libamenta triumphi, 
accipe et hoc regimen dextrae frontisque superbae  
uincula, quae patri minimum laetanda dedisti. 
regem te, regem tristes Eteocleos umbrae 
aspiciant. simul haec dicens crinemque manumque 
destruit, accensaque iterat uiolentius ira 
saeuum agedum inmitemque uocent si funera Lernae 
tecum ardere ueto; longos utinam addere sensus 
corporibus caeloque animas Ereboque nocentes 
pellere fas, ipsumque feras, ipsum unca uolucrum 
ora sequi atque artus regum monstrare nefandos! 
ei mihi, quod positos humus alma diesque resoluet! 
quare iterum repetens iterumque edico suprema 
ne quis ope et flammis ausit iuuisse Pelasgos; 
aut nece facta luet numeroque explebit adempta 
corpora; per superos magnumque Menoecea iuro. 
dixit, et abreptum comites in tecta ferebant. 
flebilis interea uacuis comitatus ab Argis 
fama trahit miseras orbae uiduaeque ruebant 
Inachides ceu capta manus; sua uulnera cuique, 
par habitus cunctis, deiecti in pectora crines 
accinctique sinus; manant lacera ora cruentis 
unguibus, et molles planctu creuere lacerti. 
prima per attonitas nigrae regina cateruae, 
tristibus inlabens famulis iterumque resurgens, 
quaerit inops Argia uias; non regia cordi, 
non pater una fides, unum Polynicis amati 
nomen in ore sedet; Dircen infaustaque Cadmi 
moenia posthabitis uelit incoluisse Mycenis. 
proxima Lernaeo Calydonidas agmine mixtas 
Tydeos exequiis trahit haud cessura sorori 
Deipyle; scelus illa quidem morsusque profanos 
audierat miseranda uiri, sed cuncta iacenti 
infelix ignoscit amor. post aspera uisu,  
ac deflenda tamen, digno plangore Nealce 
Hippomedonta ciens. uatis mox impia coniunx 
heu uacuos positura rogos. postrema gementum 
agmina Maenaliae ducit comes orba Dianae, 
et grauis Euadne dolet haec queriturque labores 
audacis pueri, magni memor illa mariti 
it toruum lacrimans summisque irascitur astris. 
illas et lucis Hecate speculata Lycaeis 
prosequitur gemitu, duplexque ad litus euntes 
planxit ab Isthmiaco genetrix Thebana sepulcro, 
noctiuagumque gregem, quamuis sibi luget, Eleusin 
fleuit et arcanos errantibus extulit ignes. 
ipsa per auersos ducit Saturnia calles 
occultatque uias, ne plebs congressa suorum 
ire uetet pereatque ingentis gloria coepti. 
nec non functa ducum refouendi corpora curam 
Iris habet, putresque arcanis roribus artus 
ambrosiaeque rigat sucis, ut longius obstent 
expectentque rogum et flammas non ante fatiscant. 
squalidus ecce genas et inani uulnere pallens 
Ornytus hic socio desertus ab agmine, tardat 
plaga recens timido secreta per auia furto 
debile carpit iter fractaeque innititur hastae. 
isque ubi mota nouo stupuit loca sola tumultu 
femineumque gregem, quae iam super agmina Lernae 
sola uidet, non ille uiam causasue requirit,  
quippe patent, maesto sed sic prior occupat ore 
quo, miserae, quo fertis iter? funusne peremptis 
speratis cineremque uiris? stat peruigil illic 
umbrarum custos inhumataque corpora regi 
adnumerat. nusquam lacrimae, procul usque fugati 
accessus hominum solis auibusque ferisque 
ire licet. uestrisne Creon dabit aequus honorem 
luctibus? inmites citius Busiridos aras 
Odrysiique famem stabuli Siculosque licebit 
exorare deos; rapiet fortasse precantes, 
si mens nota mihi, nec coniugialia supra 
funera sed caris longe mactabit ab umbris. 
quin fugitis, dum tuta uia est, Lernamque reuersae 
nomina, quod superest, uacuis datis orba sepulcris 
absentesque animas ad inania busta uocatis? 
aut uos Cecropiam prope namque et Thesea fama est 
Thermodontiaco laetum remeare triumpho 
imploratis opem? bello cogendus et armis 
in mores hominemque Creon. sic fatus, at illis 
horruerunt lacrimae, stupuitque inmanis eundi 
impetus, atque uno uultus pallore gelati. 
non secus adflauit molles si quando iuuencas 
tigridis Hyrcanae ieiunum murmur, et ipse 
auditu turbatus ager, timor omnibus ingens 
quae placeat, quos illa fames escendat in armos. 
continuo discors uario sententia motu 
scinditur his Thebas tumidumque ambire Creonta, 
his placet Actaeae si quid clementia gentis 
adnuat; extremum curarum ac turpe reuerti. 
hic non femineae subitum uirtutis amorem 
colligit Argia, sexuque inmane relicto 
tractat opus placet egregii spes dura pericli! 
comminus infandi leges accedere regni,  
quo Rhodopes non ulla nurus nec alumna niuosi 
Phasidis innuptis uallata cohortibus iret. 
tunc mouet arte dolum, quo semet ab agmine fido 
segreget, inmitesque deos regemque cruentum 
contemptrix animae et magno temeraria luctu 
prouocet; hortantur pietas ignesque pudici. 
ipse etiam ante oculos omni manifestus in actu, 
nunc hospes miserae, primas nunc sponsus ad aras, 
nunc mitis coniunx, nunc iam sub casside torua 
maestus in amplexu multumque a limine summo 
respiciens sed nulla animo uersatur imago 
crebrior Aonii quam quae de sanguine campi 
nuda uenit poscitque rogos. his anxia mentem 
aegrescit furiis et, qui castissumus ardor, 
funus amat; tunc ad comites conuersa Pelasgas, 
uos ait Actaeas acies Marathoniaque arma 
elicite, aspiretque pio Fortuna labori. 
me sinite Ogygias, tantae quae sola ruinae 
causa fui, penetrare domos et fulmina regni 
prima pati; nec surda ferae pulsabimus urbis 
limina sunt illic soceri mihi suntque sorores 
coniugis, et Thebas haud ignoranda subibo.  
ne tantum reuocate gradus illo impetus ingens 
auguriumque animi. nec plura, unumque Menoeten 
olim hic uirginei custos monitorque pudoris 
eligit et, quamquam rudis atque ignara locorum, 
praecipites gressus, qua uenerat Ornytus, aufert. 
atque ubi uisa procul socias liquisse malorum, 
anne ait hostiles ego te tabente per agros 
heu dolor! expectem quaenam sententia lenti 
Theseos, an bello proceres, an dexter haruspex 
adnuat? interea funus decrescit, et uncis 
alitibus non hos potius? supponimus artus.  
et nunc me duram, si quis tibi sensus ad umbras, 
me tardam Stygiis quereris, fidissime, diuis. 
heu si nudus adhuc, heu si iam forte sepultus 
nostrum utrumque nefas; adeo uis nulla dolenti? 
Mors nusquam saeuusque Creon? hortaris euntem, 
Ornyte! sic dicens magno Megareia praeceps 
arua rapit passu, demonstrat proxima quisque 
obuius horrescitque habitus miseramque ueretur. 
uadit atrox uisu, nil corde nec aure pauescens, 
et nimiis confisa malis propiorque timeri 
nocte uelut Phrygia cum lamentata resultant 
Dindyma, pinigeri rapitur Simoentis ad amnem 
dux uesana chori, cuius dea sanguine lecto 
ipsa dedit ferrum et uittata fronde notauit. 
iam pater Hesperio flagrantem gurgite currum 
abdiderat Titan, aliis rediturus ab undis, 
cum tamen illa grauem luctu fallente laborem 
nescit abisse diem nec caligantibus aruis 
terretur, nec frangit iter per et inuia saxa 
lapsurasque trabes nemorumque arcana sereno 
nigra die caecisque incisa noualia fossis, 
per fluuios secura uadi, somnosque ferarum  
praeter et horrendis infesta cubilia monstris. 
tantum animi luctusque ualent! pudet ire Menoeten 
tardius, inualidaeque gradum miratur alumnae. 
quas non illa domos pecudumque hominumque modesto 
pulsauit gemitu? quotiens amissus eunti 
limes, et errantem comitis solacia flammae 
destituunt gelidaeque facem uicere tenebrae! 
iamque supinantur fessis lateque fatiscunt 
Penthei deuexa iugi, cum pectore anhelo 
iam prope deficiens sic incipit orsa Menoetes 
haud procul, exacti si spes non blanda laboris, 
Ogygias, Argia, domos et egena sepulcri 
busta iacere reor graue comminus aestuat aer 
sordidus, et magnae redeunt per inane uolucres. 
haec illa est crudelis humus, nec moenia longe. 
cernis ut ingentes murorum porrigat umbras 
campus et e speculis moriens intermicet ignis? 
moenia sunt iuxta. modo nox magis ipsa tacebat, 
solaque nigrantes laxabant astra tenebras. 
horruit Argia, dextramque ad moenia tendens 
urbs optata prius, nunc tecta hostilia, Thebae, 
et tamen, inlaesas si reddis coniugis umbras, 
sic quoque dulce solum, cernis quo praedita cultu, 
qua stipata manu, iuxta tua limina primum 
Oedipodis magni uenio nurus? improba non sunt 
uota rogos hospes planctumque et funera posco. 
illum, oro, extorrem regni belloque fugatum, 
illum, quem solio non es dignata paterno, 
redde mihi. tuque, oro, ueni, si manibus ulla 
effigies errantque animae post membra solutae,  
tu mihi pande uias, tuaque ipse ad funera deduc, 
si merui. dixit, tectumque adgressa propinquae 
pastorale casae reficit spiramina fessi 
ignis, et horrendos inrumpit turbida campos. 
qualis ab Aetnaeis accensa lampade saxis 
orba Ceres magnae uariabat imagine flammae 
Ausonium Siculumque latus, uestigia nigri 
raptoris uastosque legens in puluere sulcos; 
illius insanis ululatibus ipse remugit 
Enceladus ruptoque uias inluminat igni 
Persephonen amnes siluae freta nubila clamant, 
Persephonen tantum Stygii tacet aula mariti. 
admonet attonitam fidus meminisse Creontis 
altor et occulto summittere lampada furto. 
regina Argolicas modo formidata per urbes, 
uotum inmane procis spesque augustissima gentis, 
nocte sub infesta, nullo duce et hoste propinquo, 
sola per offensus armorum et lubrica tabo 
gramina, non tenebras, non circumfusa tremescens 
concilia umbrarum atque animas sua membra gementes, 
saepe gradu caeco ferrum calcataque tela 
dissimulat, solusque labor uitasse iacentes, 
dum funus putat omne suum, uisuque sagaci 
rimatur positos et corpora prona supinat 
incumbens, queriturque parum lucentibus astris. 
forte soporiferas caeli secreta per umbras 
Iuno, sinu magni semet furata mariti, 
Theseos ad muros, ut Pallada flecteret, ibat, 
supplicibusque piis faciles aperiret Athenas. 
atque ubi per campos errore fatiscere uano 
inmeritam Argian supero respexit ab axe, 
indoluit uisu, et lunaribus obuia bigis 
aduertit uultum placidaque ita uoce locuta est 
da mihi poscenti munus breue, Cynthia, si quis 
est Iunonis honos; certe Iouis improba iussu 
ter noctem Herculeamueteres sed mitto querelas  
en locus officio. cultrix placitissima nostri 
Inachis Argia cernis qua nocte uagetur 
nec reperire uirum densis queat aegra tenebris? 
et tibi nimbosum languet iubar exere, quaeso, 
cornua, et adsueto propior premat orbita terras. 
hunc quoque, qui curru madidas tibi pronus habenas 
ducit, in Aonios uigiles demitte Soporem. 
uix ea, cum scissis magnum dea nubibus orbem 
protulit; expauere umbrae, fulgorque recisus 
sideribus; uix ipsa tulit Saturnia flammas. 
primum per campos infuso lumine pallam 
coniugis ipsa suos noscit miseranda labores, 
quamquam texta latent suffusaque sanguine maeret 
purpura; dumque deos uocat et de funere caro 
hoc superesse putat, uidet ipsum in puluere paene 
calcatum. fugere animus uisusque sonusque, 
inclusitque dolor lacrimas; tum corpore toto 
sternitur in uultus animamque per oscula quaerit 
absentem, pressumque comis ac ueste cruorem 
seruatura legit. mox tandem uoce reuersa 
hunc ego te, coniunx, ad debita regna profectum 
ductorem belli generumque potentis Adrasti 
aspicio, talisque tuis occurro triumphis? 
huc attolle genas defectaque lumina uenit 
ad Thebas Argia tuas; age, moenibus induc 
et patrios ostende lares et mutua redde 
hospitia. heu quid ago? proiectus caespite nudo 
hoc patriae telluris habes. quae iurgia? certe 
imperium non frater habet! nullasne tuorum 
mouisti lacrimas? ubi mater, ubi incluta fama 
Antigone? mihi nempe iaces, mihi uictus es uni! 
dicebam quo tendis iter? quid sceptra negata 
poscis? habes Argos, soceri regnabis in aula;  
hic tibi longus honos, hic indiuisa potestas. 
quid queror? ipsa dedi bellum maestumque rogaui 
ipsa patrem ut talem nunc te complexa tenerem. 
sed bene habet, superi, gratum est, Fortuna; peracta 
spes longinqua uiae totos inuenimus artus. 
ei mihi, sed quanto descendit uulnus hiatu! 
hoc frater? qua parte, precor, iacet ille nefandus 
praedator? uincam uolucres sit adire potestas 
excludamque feras; an habet funestus et ignes? 
sed nec te flammis inopem tua terra uidebit 
ardebis lacrimasque feres quas ferre negatum 
regibus, aeternumque tuo famulata sepulcro 
durabit deserta fides, testisque dolorum 
natus erit, paruoque torum Polynice fouebo. 
ecce alios gemitus aliamque ad busta ferebat 
Antigone miseranda facem, uix nacta petitos 
moenibus egressus; illam nam tempore in omni 
attendunt uigiles et rex iubet ipse timeri, 
contractaeque uices et crebrior excubat ignis. 
ergo deis fratrique moras excusat et amens, 
ut paulum inmisso cessit statio horrida somno, 
erumpit muris fremitu quo territat agros 
uirginis ira leae, rabies cui libera tandem 
et primus sine matre furor. nec longa morata, 
quippe trucem campum et positus quo puluere frater 
nouerat. atque illam contra uidet ire Menoetes, 
cui uacat, et carae gemitus compescit alumnae. 
cum tamen erectas extremus uirginis aures 
accessit sonus, utque atra sub ueste comisque 
squalentem et crasso foedatam sanguine uultus 
astrorum radiis et utraque a lampade uidit, 
cuius ait manes, aut quae temeraria quaeris  
nocte mea? nihil illa diu, sed in ora mariti 
deicit inque suos pariter uelamina uultus, 
capta metu subito paulumque oblita doloris. 
hoc magis increpitans suspecta silentia perstat 
Antigone, comitemque premens ipsamque; sed ambo 
deficiunt fixique silent. tandem ora retexit 
Argia, corpusque tamen complexa profatur 
si quid in hoc ueteri bellorum sanguine mecum 
quaesitura uenis, si tu quoque dura Creontis 
iussa times, possum tibi me confisa fateri. 
si misera es certe lacrimas lamentaque cerno,  
iunge, age, iunge fidem proles ego regis Adrasti 
ei mihi! num quis adest? cari Polynicis ad ignes, 
etsi regna uetant stupuit Cadmeia uirgo 
intremuitque simul dicentemque occupat ultro 
mene igitur sociam pro fors ignara! malorum, 
mene times? mea membra tenes, mea funera plangis. 
cedo, tene, pudet heu! pietas ignaua sororis! 
haec prior hic pariter lapsae iunctoque per ipsum 
amplexu miscent auidae lacrimasque comasque, 
partitaeque artus redeunt alterna gementes 
ad uultum et cara uicibus ceruice fruuntur. 
dumque modo haec fratrem memorat, nunc illa maritum, 
mutuaque exorsae Thebas Argosque renarrant, 
longius Argia miseros reminiscitur actus 
per tibi furtiui sacrum commune doloris, 
per socios manes et conscia sidera iuro 
non hic amissos, quamquam uagus exul, honores, 
non gentile solum, carae non pectora matris, 
te cupiit unam noctesque diesque locutus 
Antigonen; ego cura minor facilisque relinqui. 
tu tamen ex celsa sublimem forsitan arce 
ante nefas Grais dantem uexilla maniplis  
uidisti, teque ille acie respexit ab ipsa 
ense salutatam et nutantis uertice coni 
nos procul. extremas sed quis deus egit in iras? 
nil uestrae ualuere preces? tibine iste negauit 
oranti? causas ac tristia reddere fata 
coeperat Antigone; fidus comes admonet ambas 
heia agite inceptum potius! iam sidera pallent 
uicino turbata die, perferte laborem, 
tempus erit lacrimis, accenso flebitis igne. 
haud procul Ismeni monstrabant murmura ripas, 
qua turbatus adhuc et sanguine decolor ibat. 
huc laceros artus socio conamine portant 
inualidae, iungitque comes non fortior ulnas. 
sic Hyperionium trepido Phaethonta sorores 
fumantem lauere Pado; uixdum ille sepulcro 
conditus, et flentes stabant ad flumina siluae. 
ut sanies purgata uado membrisque reuersus 
mortis honos, ignem miserae post ultima quaerunt 
oscula; sed gelidae circum exanimesque fauillae 
putribus in foueis, atque omnia busta quiescunt. 
stabat adhuc, seu forte, rogus, seu numine diuum, 
cui torrere datum saeuos Eteocleos artus, 
siue locum monstris iterum Fortuna parabat, 
seu dissensuros seruauerat Eumenis ignes. 
hic tenuem nigris etiamnum aduiuere lucem 
roboribus pariter cupidae uidere, simulque 
flebile gauisae; nec adhuc quae busta repertum, 
sed placidus quicumque rogant mitisque supremi 
admittat cineris consortem et misceat umbras. 
ecce iterum fratres primos ut contigit artus 
ignis edax, tremuere rogi et nouus aduena busto  
pellitur; exundant diuiso uertice flammae 
alternosque apices abrupta luce coruscant. 
pallidus Eumenidum ueluti commiserit ignes 
Orcus, uterque minax globus et conatur uterque 
longius; ipsae etiam commoto pondere paulum 
secessere trabes. conclamat territa uirgo 
occidimus, functasque manu stimulauimus iras. 
frater erat; quis enim accessus ferus hospitis umbrae 
pelleret? en clipei fragmen semustaque nosco 
cingula, frater erat! cernisne ut flamma recedat 
concurratque tamen? uiuunt odia improba, uiuunt. 
nil actum bello; miseri, sic dum arma mouetis 
uicit nempe Creon! nusquam iam regna quis ardor? 
cui furitis? sedate minas; tuque exul ubique, 
semper inops aequi, iam cede hoc nupta precatur, 
hoc soror, aut saeuos mediae ueniemus in ignes. 
uix ea, cum subitus campos tremor altaque tecta 
impulit adiuuitque rogi discordis hiatus, 
et uigilum turbata quies, quibus ipse malorum 
fingebat simulacra Sopor ruit ilicet omnem 
prospectum lustrans armata indagine miles. 
illos instantes senior timet unus; at ipsae 
ante rogum saeuique palam spreuisse Creontis 
imperia et furtum claro plangore fatentur 
securae, quippe omne uident fluxisse cadauer. 
ambitur saeua de morte animosaque leti 
spes furit haec fratris rapuisse, haec coniugis artus 
contendunt uicibusque probant ego corpus, ego ignes, 
me pietas, me duxit amor. deposcere saeua 
supplicia et dextras iuuat insertare catenis. 
nusquam illa alternis modo quae reuerentia uerbis, 
iram odiumque putes; tantus discordat utrimque 
clamor, et ad regem qui deprendere trahuntur. 
at procul Actaeis dextra iam Pallade muris 
Iuno Phoroneas inducit praeuia matres 
attonitas, non ipsa minus, coetumque gementem 
conciliat populis et fletibus addit honorem.  
ipsa manu ramosque oleae uittasque precantes 
tradit, et obtenta summittere lumina palla 
et praeferre docet uacuas sine manibus urnas. 
omnis Erectheis effusa penatibus aetas 
tecta uiasque replent unde hoc examen et una 
tot miserae? necdum causas nouere malorum, 
iamque gemunt. dea conciliis se miscet utrisque 
cuncta docens, qua gente satae, quae funera plangant 
quidue petant; uariis nec non adfatibus ipsae 
Ogygias leges inmansuetumque Creonta 
multum et ubique fremunt. Geticae non plura queruntur 
hospitibus tectis trunco sermone uolucres, 
cum duplices thalamos et iniquum Terea clamant. 
urbe fuit media nulli concessa potentum 
ara deum, mitis posuit Clementia sedem, 
et miseri fecere sacram; sine supplice numquam 
illa nouo, nulla damnauit uota repulsa. 
auditi quicumque rogant, noctesque diesque 
ire datum et solis numen placare querelis. 
parca superstitio non turea flamma nec altus 
accipitur sanguis lacrimis altaria sudant, 
maestarumque super libamina secta comarum 
pendent et uestes mutata sorte relictae. 
mite numus circa cultuque insigne uerendo, 
uittatae laurus et supplicis arbor oliuae. 
nulla autem effigies, nulli commissa metallo 
forma dei mentes habitare et pectora gaudet. 
semper habet trepidos, semper locus horret egenis 
coetibus, ignotae tantum felicibus arae. 
fama est defensos acie post busta paterni 
numinis Herculeos sedem fundasse nepotes. 
fama minor factis ipsos nam credere dignum 
caelicolas, tellus quibus hospita semper Athenae, 
ceu leges hominemque nouum ritusque sacrorum 
seminaque in uacuas hinc descendentia terras, 
sic sacrasse loco commune animantibus aegris  
confugium, unde procul starent iraeque minaeque 
regnaque, et a iustis Fortuna recederet aris. 
iam tunc innumerae norant altaria gentes 
huc uicti bellis patriaque a sede fugati 
regnorumque inopes scelerumque errore nocentes 
conueniunt pacemque rogant; mox hospita sedes 
uicit et Oedipodae Furias et funus olynthi 
texit et a misero matrem summouit Oreste. 
huc uulgo monstrante locum manus anxia Lernae 
deueniunt, cedunt miserorum turba priorum. 
uix ibi, sedatis requierunt pectora curis 
ceu patrio super alta grues Aquilone fugatae 
cum uidere Pharon; tunc aethera latius implent, 
tunc hilari clangore sonant; iuuat orbe sereno 
contempsisse niues et frigora soluere Nilo. 
iamque domos patrias Scythicae post aspera gentis 
proelia laurigero subeuntem Thesea curru 
laetifici plausus missusque ad sidera uulgi 
clamor et emeritis hilaris tuba nuntiat armis. 
ante ducem spolia et, duri Mauortis imago, 
uirginei currus cumulataque fercula cristis 
et tristes ducuntur equi truncaeque bipennes, 
quis nemora et solidam Maeotida caedere suetae, 
gorytique leues portantur et ignea gemmis 
cingula et informes dominarum sanguine peltae. 
ipsae autem nondum trepidae sexumue fatentur, 
nec uulgare gemunt, aspernanturque precari, 
et tantum innuptae quaerunt delubra Mineruae. 
primus amor niueis uictorem cernere uectum 
quadriiugis; nec non populos in semet agebat 
Hippolyte, iam blanda genas patiensque mariti  
foederis. hanc patriae ritus fregisse seueros 
Atthides oblique secum mirantur operto 
murmure, quod nitidi crines, quod pectora palla 
tota latent, magnis quod barbara semet Athenis 
misceat atque hosti ueniat paritura marito. 
paulum et ab insessis maestae Pelopeides aris 
promouere gradum seriemque et dona triumphi 
mirantur, uictique animo rediere mariti. 
atque ubi tardauit currus et ab axe superbo 
explorat causas uictor poscitque benigna 
aure preces, ausa ante alias Capaneia coniunx 
belliger Aegide, subitae cui maxima laudis 
semina de nostris aperit Fortuna ruinis, 
non externa genus, dirae nec conscia noxae 
turba sumus domus Argos erat regesque mariti, 
non utinam et fortes! quid enim septena mouere 
castra et Agenoreos opus emendare penates? 
nec querimur caesos haec bellica iura uicesque 
armorum; sed non Siculis exorta sub antris  
monstra nec Ossaei bello cecidere bimembres. 
mitto genus clarosque patres hominum, inclute Theseu, 
sanguis erant, homines, eademque in sidera, eosdem 
sortitus animarum alimentaque uestra creati, 
quos uetat igne Creon Stygiaeque a limine portae, 
ceu sator Eumenidum aut Lethaei portitor amnis, 
summouet ac dubio caelique Erebique sub axe 
detinet. heu princeps Natura! ubi numina, ubi illest 
fulminis iniusti iaculator? ubi estis, Athenae? 
septima iam surgens trepidis Aurora iacentes 
auersatur equis; radios declinat et horret 
stelligeri iubar omne poli; iam comminus ipsae 
pabula dira ferae campumque odere uolucres 
spirantem tabo et caelum uentosque grauantem. 
quantum etenim superesse rear? nuda ossa putremque  
uerrere permittat saniem. properate, uerendi 
Cecropidae; uos ista decet uindicta, priusquam 
Emathii Thracesque dolent, quaeque extat ubique 
gens arsura rogis manesque habitura supremos. 
nam quis erit saeuire modus? bellauimus, esto; 
sed cecidere odia et tristes mors obruit iras. 
tu quoque, ut egregios fama cognouimus actus, 
non trucibus monstris Sinin infandumque dedisti 
Cercyona, et saeuum uelles Scirona crematum. 
credo et Amazoniis Tanain fumasse sepulcris, 
unde haec arma refers; sed et hunc dignare triumphum. 
da terris unum caeloque Ereboque laborem, 
si patrium Marathona metu, si tecta leuasti 
Cresia, nec fudit uanos anus hospita fletus. 
sic tibi non ullae socia sine Pallade pugnae, 
nec sacer inuideat paribus Tirynthius actis, 
semper et in curru, semper te mater ouantem 
cernat, et inuictae nil tale precentur Athenae. 
dixerat; excipiunt cunctae tenduntque precantes 
cum clamore manus; rubuit Neptunius heros 
permotus lacrimis; iusta mox concitus ira 
exclamat quaenam ista nouos induxit Erinys 
regnorum mores? non haec ego pectora liqui 
Graiorum abscedens, Scythiam Pontumque niualem 
cum peterem; nouus unde furor? uictumne putasti 
Thesea, dire Creon? adsum, nec sanguine fessum 
crede; sitit meritos etiamnum haec hasta cruores. 
nulla mora est; uerte hunc adeo, fidissime Phegeu, 
cornipedem, et Tyrias inuectus protinus arces 
aut Danais edice rogos aut proelia Thebis.  
sic ait oblitus bellique uiaeque laborum, 
hortaturque suos uiresque instaurat anhelas 
ut modo conubiis taurus saltuque recepto 
cum posuit pugnas, alio si forte remugit 
bellatore nemus, quamquam ora et colla cruento 
imbre madent, nouus arma parat campumque lacessens 
dissimulat gemitus et uulnera puluere celat. 
ipsa metus Libycos seruatricemque Medusam 
pectoris incussa mouit Tritonia parma. 
protinus erecti toto simul agmine Thebas 
respexere angues; necdum Atticus ire parabat 
miles, et infelix expauit classica Dirce. 
continuo in pugnas haud solum accensa iuuentus 
qui modo Caucasei comites rediere triumphi 
omnis ad arma rudes ager extimulauit alumnos. 
conueniunt ultroque ducis uexilla sequuntur, 
qui gelidum Braurona uiri, qui rura lacessunt 
Monychia et trepidis stabilem Piraeea nautis 
et nondum Eoo clarum Marathona triumpho. 
mittit in arma manus gentilibus hospita diuis 
Icarii Celeique domus uiridesque Melaenae, 
diues et Aegaleos nemorum Parnesque benignus 
uitibus et pingui melior Lycabessos oliuae. 
uenit atrox Alaeus et olentis arator Hymetti, 
quaeque rudes thyrsos hederis uestistis, Acharnae. 
linquitur Eois longe speculabile proris 
Sunion, unde uagi casurum in nomina ponti 
Cresia decepit falso ratis Aegea uelo. 
hos Salamis populos, illos Cerealis Eleusin 
horrida suspensis ad proelia misit aratris, 
et quos Callirhoe nouies errantibus undis  
implicat, et raptae qui conscius Orithyiae 
celauit ripis Geticos Ilissos amores. 
ipse quoque in pugnas uacuatur collis, ubi ingens 
lis superum, dubiis donec noua surgeret arbor 
rupibus et longa refugum mare frangeret umbra. 
isset et Arctoas Cadmea ad moenia ducens 
Hippolyte turmas retinet iam certa tumentis 
spes uteri, coniunxque rogat dimittere curas 
Martis et emeritas thalamo sacrare pharetras. 
hos ubi uelle acies et dulci gliscere ferro 
dux uidet, utque piis raptim dent oscula natis 
amplexusque breues, curru sic fatur ab alto 
terrarum leges et mundi foedera mecum 
defensura cohors, dignas insumite mentes 
coeptibus hac omnem diuumque hominumque fauorem 
Naturamque ducem coetusque silentis Auerni 
stare palam est; illic Poenarum exercita Thebis 
agmina et anguicomae ducent uexilla sorores. 
ite alacres tantaeque, precor, confidite causae. 
dixit, et emissa praeceps iter incohat hasta 
qualis Hyperboreos ubi nubilus institit axes 
Iuppiter et prima tremefecit sidera bruma, 
rumpitur Aeolia et longam indignata quietem 
tollit hiems animos uentosaque sibilat Arctos; 
tunc montes undaeque fremunt, tunc proelia caecis 
nubibus et tonitrus insanaque fulmina gaudent. 
icta gemit tellus, uirides grauis ungula campos 
mutat, et innumeris peditumque equitumque cateruis 
expirat protritus ager, nec puluere crasso 
armorum lux uicta perit, sed in aethera longum 
frangitur, et mediis ardent in nubibus hastae. 
noctem adeo placidasque operi iunxere tenebras, 
certamenque inmane uiris quo concita tendunt  
agmina quis uisas proclamet ab aggere Thebas, 
cuius in Ogygio stet princeps lancea muro. 
at procul ingenti Neptunius agmina Theseus 
angustat clipeo, propriaeque exordia laudis 
centum urbes umbone gerit centenaque Cretae 
moenia, seque ipsum monstrosi ambagibus antri 
hispida torquentem luctantis colla iuuenci 
alternasque manus circum et nodosa ligantem 
bracchia et abducto uitantem cornua uultu. 
terror habet populos, cum saeptus imagine torua 
ingreditur pugnas, bis Thesea bisque cruentas 
caede uidere manus ueteres reminiscitur actus 
ipse tuens sociumque gregem metuendaque quondam 
limina et absumpto pallentem Cnosida filo. 
saeuus at interea ferro post terga reuinctas 
Antigonen uiduamque Creon Adrastida leto 
admouet; ambae hilares et mortis amore superbae 
ensibus intentant iugulos regemque cruentum 
destituunt, cum dicta ferens Theseia Phegeus 
astitit. ille quidem ramis insontis oliuae 
pacificus, sed bella ciet bellumque minatur, 
grande fremens, nimiumque memor mandantis, et ipsum 
iam prope, iam medios operire cohortibus agros 
ingeminans. stetit ambiguo Thebanus in aestu 
curarum, nutantque minae et prior ira tepescit. 
tunc firmat sese, fictumque ac triste renidens, 
paruane prostratis, inquit, documenta Mycenis 
sanximus? en iterum qui moenia nostra lacessant. 
accipimus, ueniant; sed ne post bella querantur 
lex eadem uictis. dicit, sed puluere crasso 
caligare diem et Tyrios iuga perdere montes 
aspicit; armari populos tamen armaque ferri  
ipse iubet pallens, mediaeque in sedibus aulae 
Eumenidas subitas flentemque Menoecea cernit 
turbidus impositosque rogis gaudere Pelasgos. 
quis fuit ille dies, tanto cum sanguine Thebis 
pax inuenta perit! patriis modo fixa reuellunt 
arma deis, clipeisque obducunt pectora fractis, 
et galeas humiles et adhuc sordentia tabo 
spicula non pharetris quisquam, non ense decorus, 
non spectandus equo; cessat fiducia ualli, 
murorum patet omne latus, munimina portae 
exposcunt prior hostis habet; fastigia desunt 
deiecit Capaneus; exanguis et aegra iuuentus 
iam nec coniugibus suprema nec oscula natis 
iungit, et attoniti nil optauere parentes. 
Atticus at contra, iubar ut clarescere ruptis 
nubibus et solem primis aspexit in armis, 
desilit in campum, qui subter moenia nudos 
adseruat manes, dirisque uaporibus aegrum 
aera puluerea penitus sub casside ducens 
ingemit et iustas belli flammatur in iras. 
hunc saltem miseris ductor Thebanus honorem 
largitur Danais, quod non super ipsa iacentum 
corpora belligeras acies Martemque secundum 
miscuit, aut lacera ne quid de strage nefandus 
perderet, eligitur saeuos potura cruores 
terra rudis. iamque alternas in proelia gentes 
dissimilis Bellona ciet; non clamor utrimque, 
non utrimque tubae stat debilis altera pubes 
summissos enses nequiquam ammentaque dextris 
laxa tenens; cedunt tellure, armisque reductis 
ostentant ueteres etiamnum in sanguine plagas. 
iam nec Cecropiis idem ductoribus ardor,  
languescuntque minae et uirtus secura residit 
uentorum uelut ira minor, nisi silua furentes  
impedit, insanique tacent sine litore fluctus. 
ut uero aequoreus quercum Marathonida Theseus 
extulit, erectae cuius crudelis in hostes 
umbra cadit campumque trucem lux cuspidis implet, 
ceu pater Edonios Haemi de uertice Mauors 
impulerit currus, rapido mortemque fugamque 
axe uehens, sic exanimes in terga reducit 
pallor Agenoridas; taedet fugientibus uti 
Thesea, nec facilem dignatur dextra cruorem. 
cetera plebeio desaeuit sanguine uitrus 
sic iuuat exanimis proiectaque praeda canesque 
degeneresque lupos, magnos alit ira leones. 
attamen Olenium Lamyrumque, hunc tela pharetra 
promentem, hunc saeui tollentem pondera saxi 
deicit, et triplici confisos robore gentis 
Alcetidas fratres, totidem quos eminus hastis 
continuat; ferrum consumpsit pectore Phyleus, 
ore momordit Helops, umero transmisit Iapyx. 
iamque et quadriiugo celsum petit Haemona curru, 
horrendumque manu telum rotat ille pauentes 
obliquauit equos; longo perlata tenore 
transiit hasta duos, sitiebat uulnera nec non 
tertia, sed medio cuspis temone retenta est. 
sed solum uotis, solum clamore tremendo 
omnibus in turmis optat uocitatque Creonta. 
atque hunc diuersa bellorum in fronte maniplos 
hortantem dictis frustraque extrema minantem 
conspicit; abscedunt comites sed Thesea iussi 
linquebant fretique deis atque ipsius armis,  
ille tenet reuocatque suos; utque aequa notauit 
hinc atque hinc odia, extrema se colligit ira, 
iam letale furens, atque audax morte futura, 
non cum peltiferis ait haec tibi pugna puellis, 
uirgineas ne crede manus hic cruda uirorum 
proelia, nos magnum qui Tydea quique furentem 
Hippomedonta neci Capaneaque misimus umbris 
pectora. quae bellum praeceps amentia suasit, 
improbe? nonne uides, quos ulciscare, iacentes? 
sic ait, et frustras periturum missile summo 
adflixit clipeo. risit uocesque manumque 
horridus Aegides, ferrataque arbore magnos 
molitur iactus, nec non prius ore superbo 
intonat Argolici, quibus haec datur hostia, manes, 
pandite Tartareum chaos ultricesque parate 
Eumenidas, uenit ecce Creon! sic fatus, et auras 
dissipat hasta tremens; tunc, qua subtemine duro 
multiplicem tenues iterant thoraca catenae, 
incidit emicuit per mille foramina sanguis 
impius; ille oculis extremo errore solutis 
labitur. adsistit Theseus grauis armaque tollens, 
iamne dare extinctis iustos ait hostibus ignes, 
iam uictos operire placet? uade atra dature 
supplicia, extremique tamen secure sepulcri. 
accedunt utrimque pio uexilla tumultu 
permiscentque manus; medio iam foedera bello, 
iamque hospes Theseus; orant succedere muris 
dignarique domos. nec tecta hostilia uictor 
aspernatus init; gaudent matresque nurusque 
Ogygiae, qualis thyrso bellante subactus 
mollia laudabat iam marcidus orgia Ganges. 
ecce per aduersas Dircaei uerticis umbras 
femineus quatit astra fragor, matresque Pelasgae 
decurrunt quales Bacchea ad bella uocatae 
Thyiades amentes, magnum quas poscere credas 
aut fecisse nefas; gaudent lamenta nouaeque  
exultant lacrimae; rapit huc, rapit impetus illuc, 
Thesea magnanimum quaerant prius, anne Creonta, 
anne suos uidui ducunt ad corpora luctus. 
non ego, centena si quis mea pectora laxet 
uoce deus, tot busta simul uulgique ducumque, 
tot pariter gemitus dignis conatibus aequem 
turbine quo sese caris instrauerit audax 
ignibus Euadne fulmenque in pectore magno 
quaesierit; quo more iacens super oscula saeui 
corporis infelix excuset Tydea coniunx; 
ut saeuos narret uigiles Argia sorori; 
Arcada quo planctu genetrix Erymanthia clamet, 
Arcada, consumpto seruantem sanguine uultus, 
Arcada, quem geminae pariter fleuere cohortes. 
uix nouus ista furor ueniensque implesset Apollo, 
et mea iam longo meruit ratis aequore portum. 
durabisne procul dominoque legere superstes, 
o mihi bissenos multum uigilata per annos 
Thebai? iam certe praesens tibi Fama benignum 
strauit iter coepitque nouam monstrare futuris. 
iam te magnanimus dignatur noscere Caesar, 
Itala iam studio discit memoratque iuuentus. 
uiue, precor; nec tu diuinam Aeneida tempta, 
sed longe sequere et uestigia semper adora. 
mox, tibi si quis adhuc praetendit nubila liuor, 
occidet, et meriti post me referentur honores.  
ECVS MAXIMVS DOMITIANI IMP. 
Quae superinposito moles geminata colosso 
stat Latium complexa forum? caelone peractum 
fluxit opus? Siculis an conformata caminis 
effigies lassum Steropem Brontemque reliquit? 
an te Palladiae talem, Germanice, nobis  
effecere manus, qualem modo frena tenentem 
Rhenus et attoniti vidit domus ardua Daci? 
nunc age Fama prior notum per saecula nomen 
Dardanii miretur equi cui vertice sacro 
Dindymon et caesis decrevit frondibus Ide 
hunc neque discissis cepissent Pergama muris, 
nec grege permixto pueri innuptaeque puellae 
ipse nec Aeneas nec magnus duceret Hector. 
adde quod ille nocens saevosque amplexus Achivos, 
hunc mitis commendat eques iuvat ora tueri 
mixta notis belli placidamque gerentia pacem. 
Nec veris maiora putes par forma decorque, 
par honor. exhaustis Martem non altius armis 
Bistonius portat sonipes magnoque superbit 
pondere, nec tardo raptus prope flumina cursu 
fumat et ingenti propellit Strymona flatu. 
par operi sedes. hinc obvia limina pandit 
qui fessus bellis adsertae munere prolis 
primus iter nostris ostendit in aethera divis; 
discit et e vultu quantum tu mitior armis, 
qui nec in externos facilis saevire furores 
das Cattis Dacisque fidem te signa ferente 
et minor in leges iret gener et Cato castris. 
at laterum passus hinc Iulia tecta tuentur, 
illinc belligeri sublimis regia Pauli, 
terga pater blandoque videt Concordia vultu. 
ipse autem puro celsum caput aere saeptus 
templa superfulges et prospectare videris, 
an nova contemptis surgant Palatia flammis 
pulchrius, an tacita vigilet face Troicus ignis 
atque exploratas iam laudet Vesta ministras.  
Dextra vetat pugnas, laevam Tritonia virgo 
non gravat et sectae praetendit colla Medusae. 
ceu stimulis accendit equum, nec dulcior usquam 
lecta deae sedes, nec si, Pater, ipse teneres. 
pectora, quae mundi valeant evolvere curas  
et quis se totis Temese dedit hausta metallis. 
it tergo demissa chlamys, latus ense quieto 
securum, magnus quanto mucrone minatur 
noctibus hibernis et sidera terret Orion. 
At sonipes habitus animosque imitatus equestris 
acrius attollit vultus cursumque minatur; 
cui rigidis stant colla iubis vivusque per armos 
impetus, et tantis calcaribus ilia late 
suffectura patent. vacuae pro cespite terrae 
aerea captivi crinem tegit ungula Rheni. 
hunc et Adrasteus visum extimuisset Arion, 
et pavet aspiciens Ledaeus ab aede propinqua 
Cyllarus hic domini numquam mutabit habenas 
perpetuus frenis atque uni serviet astro. 
Vix sola suffieiunt insessaque pondere toto 
subter anhelat humus, nec ferro aut aere laborant 
sub genio, teneat quamvis aeterna crepido, 
quae superingesti portaret culmina montis 
caeliferique attrita genu durasset Atlantis. 
Nec longae traxere morae. iuvat ipsa labores 
forma dei praesens, operique intenta iuventus 
miratur plus posse manus. strepit ardua pulsu  
machina; continuus septem per culmina ventis 
it fragor et magnae figit vaga murmura Romae. 
Ipse loci custos, cuius sacrata vorago 
famosique lacus nomen memorabile servant, 
innumeros aeris sonitus et verbere crudo 
ut sensit mugire forum, movet horrida sancto 
ora situ meritaque caput venerabile quercu. 
ac primum ingentes habitus lucemque coruscam 
expavit maioris equi terque ardua mersit 
colla lacu trepidans, laetus mox praeside viso 
salve, magnorum proles genitorque deorum, 
auditum longe numen mihi! nunc mea felix, 
nunc veneranda palus, cum te prope nosse tuumque 
immortale iubar vicina sede tueri 
concessum. semel auctor ego inventorque salutis 
Romuleae tu bella Iovis, tu proelia Rheni, 
tu civile nefas, tu tardum in foedera montem 
longo Marte domas. quod si te nostra tulissent 
saecula, temptasses me non audente profundo 
ire lacu, set Roma tuas tenuisset habenas. 
Cedat equus Latiae qui contra templa Diones 
Caesarei stat sede fori quem traderis ausus 
Pellaeo, Lysippe, duci; mox Caesaris ora 
mirata cervice tulit vix lumine fesso 
explores quam longus in hunc despectus ab illo. 
quis rudis usque adeo qui non, ut viderit ambos, 
tantum dicat equos quantum distare regentes? 
Non hoc imbriferas hiemes opus aut Iovis ignem 
tergeminum, Aeolii non agmina carceris horret 
annorumve moras stabit, dum terra polusque, 
dum Romana dies. hoc et sub nocte silenti, 
cum superis terrena placent, tua turba relicto  
labetur caelo miscebitque oscula iuxta. 
ibit in amplexus natus fraterque paterque 
et soror una locum cervix dabit omnibus astris. 
Vtere perpetuum populi magnique senatus 
munere. Apelleae cuperent te scribere cerae, 
optassetque novo similem te ponere templo 
Atticus Elei senior Iovis, et tua mitis 
ora Tarans, tua sidereas imitantia flammas 
lumina contempto mallet Rhodos aspera Phoebo. 
certus ames terras et quae tibi templa dicamus. 
ipse colas; nec te caeli iuvet aula, tuosque 
laetus huic dono videas dare tura nepotes. 
EPITHALAMION IN STELLAM ET VIOLENTILLAM 
Vnde sacro Latii sonuerunt carmine montes? 
cui, Paean, nova plectra moves umeroque comanti 
facundum suspendis ebur? procul ecce canoro 
demigrant Helicone deae quatiuntque novena 
lampade sollemnem thalamis coeuntibus ignem 
et de Pieriis vocalem fontibus undam. 
quas inter vultu petulans Elegea propinquat 
celsior adsueto divasque hortatur et ambit 
alternum fultura pedem, decimamque videri 
se cupit et medias fallit permixta sorores. 
ipsa manu nuptam genetrix Aeneia duxit 
lumine demissam et dulci probitate rubentem, 
ipsa toros et sacra parat coetuque Latino 
dissimulata deam crinem vultusque genasque 
temperat atque nova gestit minor ire marita. 
Nosco diem causasque sacri te concinit iste 
pande fores! te, Stella, chorus; tibi Phoebus et Euhan  
et de Maenalia volucer Tegeaticus umbra 
serta ferunt. nec blandus Amor nec Gratia cessat 
amplexum niveos optatae coniugis artus 
floribus innumeris et olenti spargere nimbo. 
tu modo fronte rosas, violis modo lilia mixta 
excipis et dominae niveis a vultibus obstas. 
Ergo dies aderat Parcarum conditus albo 
vellere, quo Stellae Violentillaeque professus 
clamaretur hymen. cedant curaeque metusque, 
cessent mendaces obliqui carminis astus, 
fama tace subiit leges et frena momordit 
ille solutus amor, consumpta est fabula vulgi 
et narrata diu viderunt oscula cives. 
tu tamen attonitus, quamvis data copia tantae 
noctis, adhuc optas permissaque numine dextro 
vota paves. pone o dulcis suspiria vates, 
pone tua est. licet expositum per limen aperto 
ire redire gradu iam nusquam ianitor aut lex 
aut pudor. amplexu tandem satiare petito 
contigit! et duras pariter reminiscere noctes. 
digna quidem merces, et si tibi Iuno labores 
Herculeos, Stygiis et si concurrere monstris 
fata darent, si Cyaneos raperere per aestus 
hanc propter tanti Pisaea lege trementem 
currere et Oenomai fremitus audire sequentis. 
nec si Dardania pastor temerarius Ida 
sedisses, haec dona forent, nec si alma per auras 
te potius prensum aveheret Tithonia biga. 
Sed quae causa toros inopinaque gaudia vatis 
attulit, hic mecum, dum fervent agmine postes 
atriaque et multa pulsantur limina virga, 
hic, Erato iucunda, doce. vacat apta movere 
colloquia, et docti norunt audire penates.  
Forte, serenati qua stat plaga lactea caeli, 
alma Venus thalamo pulsa modo nocte iacebat 
amplexu duro Getici resoluta mariti. 
fulcra torosque deae tenerum premit agmen Amorum; 
signa petunt quas ferre faces, quae pectora figi 
imperet; an terris saevire an malit in undis, 
an miscere deos an adhuc vexare Tonantem. 
ipsi animus nondum nec cordi fixa voluntas 
fessa iacet stratis, ubi quondam conscia culpae 
Lemnia deprenso repserunt vincula lecto. 
hic puer e turba volucrum, cui plurimus ignis 
ore manuque levi numquam frustrata sagitta, 
agmine de medio tenera sic dulce profatur 
voce pharetrati pressere silentia fratres 
scis ut, mater, ait nulla mihi dextera segnis 
militia quemcumque hominum divumque dedisti, 
uritur. at quondam lacrimis et supplice dextra 
et votis precibusque virum concede moveri, 
o genetrix duro nec enim ex adamante creati, 
sed tua turba sumus. clarus de gente Latina 
est iuvenis, quem patriciis maioribus ortum 
nobilitas gavisa tulit praesagaque formae 
protinus e nostro posuit cognomina caelo. 
hunc egomet tota quondam tibi dulce pharetra 
improbus et densa trepidantem cuspide fixi. 
quamvis Ausoniis multum gener ille petitus 
matribus, edomui victum dominaeque potentis 
ferre iugum et longos iussi sperare per annos. 
ast illam summa leviter sic namque iubebas 
lampade parcentes et inerti strinximus arcu. 
ex illo quantos iuvenis premat anxius ignes, 
testis ego attonitus, quantum me nocte dieque 
urgentem ferat haud ulli vehementior umquam 
incubui, genetrix, iterataque vulnera fodi. 
vidi ego et immiti cupidum decurrere campo  
Hippomenen, nec sic meta pallebat in ipsa. 
vidi et Abydeni iuvenis certantia remis 
brachia laudavique manus et saepe natanti 
praeluxi minor ille calor quo saeva tepebant 
aequora tu veteres, iuvenis, transgressus amores. 
ipse ego te tantos stupui durasse per aestus 
firmavique animos blandisque madentia plumis 
lumina detersi. quotiens mihi questus Apollo 
sic vatem maerere suum! iam, mater, amatos 
indulge thalamos. noster comes ille piusque 
signifer armiferos poterat memorare labores 
claraque facta virum et torrentes sanguine campos; 
sic tibi plectra dedit, mitisque incedere vates 
maluit et nostra laurum subtexere myrto. 
hic iuvenum lapsus suaque aut externa revolvit 
vulnera; pro! quanta est Paphii reverentia, mater, 
numinis hic nostrae deflevit fata columbae. 
Finis erat tenera matris cervice pependit 
blandus et admotis tepefecit pectora pennis. 
illa refert vultum non aspernata rogari 
grande quidem rarumque viris, quos ipsa probavi, 
Pierius votum iuvenis cupit. hanc ego, formae 
egregium mirata decus cui gloria patrum 
et generis certabat honos, tellure cadentem 
excepi fovique sinu; nec colla genasque 
comere nec pingui crinem deducere amomo  
cessavit mea, nate, manus. mihi dulcis imago 
prosiluit. celsae procul aspice frontis honores 
suggestumque comae. Latias metire quid ultra 
emineat matres quantum Latonia Nymphas 
virgo premit quantumque egomet Nereidas exsto. 
haec et caeruleis mecum consurgere digna 
fluctibus et nostra potuit considere concha, 
et si flammigeras potuisset scandere sedes  
hasque intrare domos, ipsi erraretis, Amores. 
huic quamvis census dederim largita beatos, 
vincit opes animo. queritor iam Seras avaros 
angustum spoliare nemus Clymeneaque deesse 
germina nec virides satis inlacrimare sorores, 
vellera Sidonio iam pauca rubescere tabo 
raraque longaevis nivibus crystalla gelari. 
huic Hermum fulvoque Tagum decurrere limo, 
nec satis ad cultus; huic Inda monilia Glaucum 
Proteaque atque omnem Nereida quaerere iussi. 
hanc si Thessalicos vidisses, Phoebe, per agros, 
erraret secura Daphne. si in litore Naxi 
Theseum iuxta foret haec conspecta cubile, 
Gnosida desertam profugus liquisset et Euhan. 
quod nisi me longis placasset Iuno querelis, 
falsus huic pennas et cornua sumeret aethrae 
rector, in hanc vero cecidisset Iuppiter auro. 
sed dabitur iuveni cui tu, mea summa potestas, 
nate, cupis, thalami quamvis iuga ferre secundi 
saepe neget maerens. ipsam iam cedere sensi 
inque vicem tepuisse viro. sic fata levavit 
sidereos artus thalamique egressa superbum 
limen Amyclaeos ad frena citavit olores. 
iungit Amor laetamque vehens per nubila matrem 
gemmato temone sedet. iam Thybridis arces 
Iliacae pandit nitidos domus alta penates 
claraque, gaudentes plauserunt limina cygni. 
Digna deae sedes, nitidis nec sordet ab astris. 
hic Libycus Phrygiusque silex, hic dura Laconum 
saxa virent, hic flexus onyx et concolor alto 
vena mari, rupesque nitent quis purpura saepe 
Oebalis et Tyrii moderator livet aeni. 
pendent innumeris fastigia nixa columnis, 
robora Dalmatico lucent satiata metallo.  
excludunt radios silvis demissa vetustis 
frigora, perspicui vivunt in marmore fontes. 
nec servat natura vices hic Sirius alget, 
bruma tepet, versumque domus sibi temperat annum. 
Exsultat visu tectisque potentis alumnae 
non secus alma Venus quam si Paphon aequore ab alto 
Idaliasque domos Erycinaque templa subiret. 
tunc ipsam solo reclinem adfata cubili 
quonam hic usque sopor vacuique modestia lecti, 
o mihi Laurentes inter dilecta puellas? 
quis morum fideique modus? numquamne virili 
summittere iugo? veniet iam tristior aetas. 
exerce formam et fugientibus utere donis 
non ideo tibi tale decus vultusque superbos 
meque dedi viduos ut transmittare per annos, 
ceu non cara mihi. satis o nimiumque priores 
despexisse procos. at enim hic tibi sanguine toto 
deditus unam omnes inter miratur amatque, 
nec formae nec stirpis egens nam docta per urbem 
carmina qui iuvenes, quae non didicere puellae? 
hunc et bissenos sic indulgentia pergat 
praesidis Ausonii! cernes attollere fasces 
ante diem; certe iam nunc Cybeleia movit 
limina et Euboicae carmen legit ille Sibyllae. 
iamque parens Latius, cuius praenoscere mentem 
fas mihi, purpureos habitus iuvenique curule 
indulgebit ebur, Dacasque et gloria maior 
exuvias laurosque dabit celebrare recentes. 
ergo age, iunge toros atque otia deme iuventae. 
quas ego non gentes, quae non face corda iugali? 
alituum pecudumque mihi durique ferarum 
non renuere greges; ipsum in conubia terrae 
aethera, cum pluviis rarescunt nubila, solvo. 
sic rerum series mundique revertitur aetas. 
unde novum Troiae decus ardentumque deorum  
raptorem, Phrygio si non ego iuncta marito? 
Lydius unde meos iterasset Thybris Iulos? 
quis septemgeminae posuisset moenia Romae 
imperii Latiale caput, ni Dardana furto 
cepisset Martem, nec me prohibente, sacerdos? 
His mulcet dictis tacitaeque inspirat honorem 
conubii. redeunt animo iam dona precesque 
et lacrimae vigilesque viri prope limina questus, 
Asteris et vatis totam cantata per urbem, 
Asteris ante dapes, nocte Asteris, Asteris ortu, 
quantum non clamatus Hylas. iamque aspera coepit 
flectere corda libens et iam sibi dura videri. 
Macte toris, Latios inter placidissime vates, 
quod durum permensus iter coeptique laboris 
prendisti portus. nitidae sic transfuga Pisae 
amnis in externos longe flammatus amores 
flumina demerso trahit intemerata canali, 
donec Sicanios tandem prolatus anhelo 
ore bibat fontes miratur dulcia Nais 
oscula nec credit pelago venisse maritum. 
Quis tibi tunc alacri caelestum in munere claro, 
Stella, dies? quanto salierunt pectora voto, 
dulcia cum dominae dexter conubia vultus 
adnuit! ire polo nitidosque errare per axes 
visus. Amyclaeis minus exsultavit harenis 
pastor ad Idaeas Helena veniente carinas; 
Thessala nec talem viderunt Pelea Tempe, 
cum Thetin Haemoniis Chiron accedere terris 
erecto prospexit equo. quam longa morantur 
sidera! quam segnis votis Aurora mariti! 
At procul ut Stellae thalamos sensere parari 
Letous vatum pater et Semeleius Euhan, 
hic movet Ortygia, movet hic rapida agmina Nysa.  
huic Lycii montes gelidaeque umbracula Thymbrae 
et Parnasus honos illi Pangaea resultant 
Ismaraque et quondam genialis litora Naxi. 
tunc caras iniere fores comitique canoro 
hic chelyn, hic flavam maculoso nebrida tergo, 
hic thyrsos, hic plectra ferunt; hic enthea lauro 
tempora, Minoa crinem premit ille corona. 
Vixdum emissa dies, et iam socialia praesto 
omina, iam festa fervet domus utraque pompa. 
fronde virent postes, ecfulgent compita flammis, 
et pars immensae gaudet celeberrima Romae. 
omnis honos, cuncti veniunt ad limina fasces, 
omnis plebeio teritur praetexta tumultu; 
hinc eques, hinc iuvenum questus, stola mixta laborat. 
felices utrosque vocant, sed in agmine plures 
invidere viro. iamdudum poste reclinis 
quaerit Hymen thalamis intactum dicere carmen 
quo vatem mulcere queat. dat Iuno verenda 
vincula, et insigni geminat Concordia taeda. 
hic fuit ille dies noctem canat ipse maritus, 
quantum nosse licet. sic victa sopore doloso 
Martia fluminea posuit latus Ilia ripa; 
non talis niveos strinxit Lavinia vultus 
cum Turno spectante rubet; non Claudia talis 
respexit populos mota iam virgo carina. 
Nunc opus, Aonidum comites tripodumque ministri, 
diversis certare modis eat enthea vittis 
atque hederis redimita cohors, ut pollet ovanti 
quisque lyra. sed praecipui qui nobile gressu 
extremo fraudatis opus, date carmina festis 
digna toris. hunc ipse Coo plaudente Philitas 
Callimachusque senex Vmbroque Propertius antro 
ambissent laudare diem, nec tristis in ipsis 
Naso Tomis divesque foco lucente Tibullus.  
Me certe non unus amor simplexque canendi 
causa trahit tecum similes iunctaeque Camenae, 
Stella, mihi, multumque pares bacchamur ad aras 
et sociam doctis haurimus ab amnibus undam. 
at te nascentem gremio mea prima recepit 
Parthenope, dulcisque solo tu gloria nostro 
reptasti. nitidum consurgat ad aethera tellus 
Eubois et pulchra tumeat Sebethos alumna; 
nec sibi sulpureis Lucrinae Naides antris 
nec Pompeiani placeant magis otia Sarni. 
Heia age, praeclaros Latio properate nepotes, 
qui leges, qui castra legant, qui carmina ludant. 
acceleret partu decimum bona Cynthia mensem, 
sed parcat Lucina precor; tuque ipse parenti 
parce, puer, ne mollem uterum, ne stantia laedas 
pectora; cumque tuos tacito natura recessu 
formarit vultus, multum de patre decoris, 
plus de matre feras. at tu, pulcherrima forma 
Italidum, tandem merito possessa marito, 
vincla diu quaesita fove sic damna decoris 
nulla tibi; longe virides sic flore iuventae 
perdurent vultus, tardeque haec forma senescat. 
VILLA TIBVRTINA MANILII VOPISCI 
Cernere facundi Tibur glaciale Vopisci 
si quis et inserto geminos Aniene penates, 
aut potuit sociae commercia noscere ripae 
certantisque sibi dominum defendere villas, 
illum nec calido latravit Sirius astro 
nec gravis aspexit Nemeae frondentis alumnus 
talis hiems tectis, frangunt sic improba solem 
frigora, Pisaeumque domus non aestuat annum.  
Ipsa manu tenera tecum scripsisse Voluptas . . . 
tunc Venus Idaliis unxit fastigia sucis 
permulsitque comis blandumque reliquit honorem  
sedibus et volucres vetuit discedere natos. 
O longum memoranda dies! quae mente reporto 
gaudia, quam lassos per tot miracula visus! 
ingenium quam mite solo, quae forma beatis 
ante manus artemque locis! non largius usquam 
indulsit natura sibi. nemora alta citatis 
incubuere vadis; fallax responsat imago 
frondibus, et longas eadem fugit umbra per undas. 
ipse Anien miranda fides infraque superque 
saxeus hic tumidam rabiem spumosaque ponit 
murmura, ceu placidi veritus turbare Vopisci 
Pieriosque dies et habentes carmina somnos. 
litus utrumque domi, nec te mitissimus amnis 
dividit alternas servant praetoria ripas, 
non externa sibi fluviorum obstare queruntur. 
Sestiacos nunc Fama sinus pelagusque natatum 
iactet et audaci victos delphinas ephebo 
hic aeterna quies, nullis hic iura procellis, 
numquam fervor aquis. datur hic transmittere visus 
et voces et paene manus. sic Chalcida fluctus 
expellunt fluvii, sic dissociata profundo 
Bruttia Sicanium circumspicit ora Pelorum. 
Quid primum mediumve canam, quo fine quiescam? 
auratasne trabes an Mauros undique postes 
an picturata lucentia marmora vena 
mirer, an emissas per cuncta cubilia nymphas? 
huc oculis, huc mente trahor. venerabile dicam 
lucorum senium? te, quae vada fluminis infra 
cernis, an ad silvas quae respicis, aula, tacentis,  
qua tibi tota quies offensaque turbine nullo 
nox silet et nigros imitantia murmura somnos? 
an quae graminea suscepta crepidine fumant 
balnea et impositum ripis algentibus ignem, 
quaque vaporiferis iunctus fornacibus amnis 
ridet anhelantes vicino flumine nymphas? 
Vidi artes veterumque manus variisque metalla 
viva modis. labor est auri memorare figuras 
aut ebur aut dignas digitis contingere gemmas; 
quicquid et argento primum vel in aere minori 
lusit, et enormes manus est experta colossos. 
dum vagor aspectu visusque per omnia duco, 
calcabam necopinus opes. nam splendor ab alto 
defluus et nitidum referentes aera testae 
monstravere solum, varias ubi picta per artes 
gaudet humus superatque novis asarota figuris. 
expavere gradus. Quid nunc iungentia mirer 
aut quid partitis distantia tecta trichoris? 
quid te, quae mediis servata penatibus arbor 
tecta per et postes liquidas emergis in auras, 
quo non sub domino saevas passura bipennes? 
et nunc ignaro forsan vel lubrica Nais 
vel non abruptos tibi demet Hamadryas annos. 
quid referam alternas gemino super aggere mensas 
albentesque lacus altosque in gurgite fontes? 
teque, per obliquum penitus quae laberis amnem, 
Marcia, et audaci transcurris flumina plumbo? 
an solum Ioniis sub fluctibus Elidis amnem 
dulcis ad Aetnaeos deducat semita portus? 
illic ipse antris Anien et fonte relicto, 
nocte sub arcana glaucos exutus amictus 
huc illuc fragili prosternit pectora musco, 
aut ingens in stagna cadit vitreasque natatu  
plaudit aquas. illa recubat Tiburnus in umbra, 
illic sulpureos cupit Albula mergere crines; 
haec domus Egeriae nemoralem abiungere Phoeben 
et Dryadum viduare choris algentia possit 
Taygeta et silvis accersere Pana Lycaeis. 
quod ni templa darent alias Tirynthia sortes, 
et Praenestinae poterant migrare sorores. 
Quid bifera Alcinoi laudem pomaria vosque, 
qui numquam vacui prodistis in aethera, rami? 
cedant Telegoni, cedant Laurentia Turni 
iugera Lucrinaeque domus litusque cruenti 
Antiphatae; cedant vitreae iuga perfida Circes 
Dulichiis ululata lupis, arcesque superbae 
Anxyris et sedes Phrygio quas mitis alumno 
debet anus; cedant, quae te iam solibus artis 
avia nimbosa revocabunt litora bruma. 
Scilicet hic illi meditantur pondera mores; 
hic premitur fecunda quies, virtusque serena 
fronte gravis sanusque nitor luxuque carentes 
deliciae, quas ipse suis digressus Athenis 
mallet deserto senior Gargettius horto; 
haec per et Aegaeas hiemes Pliadumque nivosum 
sidus et Oleniis dignum petiisse sub astris, 
si Maleae credenda ratis Siculosque per aestus 
sit via cur oculis sordet vicina voluptas? 
hic tua Tiburtes Faunos chelys et iuvat ipsum 
Alciden dictumque lyra maiore Catillum; 
seu tibi Pindaricis animus contendere plectris, 
sive chelyn tollas heroa ad robora, sive 
liventem satiram nigra rubigine turbes, 
seu tua non alia splendescat epistola cura. 
Digne Midae Croesique bonis et Perside gaza, 
macte bonis animi, cuius stagnantia rura 
debuit et flavis Hermus transcurrere ripis  
et limo splendente Tagus. sic docta frequentes 
otia, sic omni detectus pectora nube 
finem Nestoreae precor egrediare senectae. 
SOTERIA RVTILII GALLICI 
Estis, io, superi, nec inexorabile Clotho 
volvit opus, videt alma pios Astraea Iovique 
conciliata redit, dubitataque sidera cernit 
Gallicus. es caelo dive, es, Germanice, cordi 
quis neget? erubuit tanto spoliare ministro 
imperium Fortuna tuum. stat proxima cervix 
ponderis immensi damnosaque fila senectae 
exuit atque alios melior revirescit in annos. 
ergo alacres quae signa colunt urbana cohortes, 
inque sinum quae saepe tuum fora turbida questum 
confugiunt leges, urbesque ubicumque togatae 
quae tua longinquis implorant iura querelis, 
certent laetitia, nosterque ex ordine collis 
confremat, et sileant peioris murmura famae. 
quippe manet longumque aevo redeunte manebit 
quem penes intrepidae mitis custodia Romae, 
nec tantum induerint fatis nova saecula crimen 
aut instaurati peccaverit ara Tarenti. 
Ast ego nec Phoebum, quamquam mihi surda sine illo 
plectra, nec Aonias decima cum Pallade divas 
aut mitem Tegeae Dircesve hortabor alumnum; 
ipse veni viresque novas animumque ministra, 
qui caneris; docto nec enim sine numine tantus 
Ausoniae decora ampla togae centumque dedisti 
iudicium mentemque viris. licet enthea vatis  
excludat Piplea sitim nec conscia detur 
Pirene largos potius mihi gurges in haustus 
qui rapitur de fonte tuo, seu plana solutis 
quom struis orsa modis seu quom tibi dulcis in artem 
frangitur et nostras curat facundia leges. 
quare age, si Cereri sua dona merumque Lyaeo 
reddimus, et dives praedae tamen accipit omni 
exuvias Diana tholo captivaque tela 
Bellipotens; nec tu quando tibi, Gallice, maius 
eloquium fandique opibus sublimis abundas 
sperne coli tenuiore lyra. vaga cingitur astris 
luna, et in Oceanum rivi cecidere minores. 
Quae tibi sollicitus persolvit praemia morum 
urbis amor! quae tum patrumque equitumque notavi 
lumina et ignarae plebis lugere potentes! 
non labente Numa timuit sic curia felix, 
Pompeio nec celsus eques nec femina Bruto. 
hoc illud tristis invitum audire catenas; 
parcere verberibus nec qua iubet alta potestas 
ire, set armatas multum sibi demere vires 
dignarique manus humilis et verba precantum; 
reddere iura foro nec proturbare curules, 
et ferrum mulcere toga. sic itur in alta 
pectora, sic mixto reverentia fidit amori. 
Ipsa etiam cunctos gravis inclementia fati 
terruit et subiti praeceps iuvenile pericli, 
nil cunctante malo. non illud culpa senectae 
quippe ea bis senis vixdum orsa excedere lustris, 
sed labor intendens animique in membra vigentis 
imperium vigilesque suo pro Caesare curae, 
dulce opus. hinc fessos penitus subrepsit in artus 
insidiosa quies et pigra oblivio vitae. 
Tunc deus, Alpini qui iuxta culmina dorsi 
signat Apollineos sancto cognomine lucos, 
respicit heu tanti pridem securus alumni.  
praegressusque moras hinc mecum, Epidauria proles, 
hinc ait i gaudens datur aggredienda facultas! 
ingentem recreare virum. teneamus adorti 
tendatis iam fila! colos. ne fulminis atri 
sit metus has ultro laudarit Iuppiter artes. 
nam neque plebeiam aut dextro sine numine cretam 
servo animam. atque adeo breviter, dum tecta subimus, 
expediam. genus ipse suis permissaque retro 
nobilitas; nec origo latet, sed luce sequente 
vincitur et magno gaudet cessisse nepoti. 
prima togae virtus illi quoque clarus et ingens 
eloquio; mox innumeris exercita castris 
occiduas primasque domos et sole sub omni 
permeruit iurata manus, nec in otia pacis 
permissum laxare animos ferrumque recingi. 
hunc Galatea vigens ausa est incessere bello 
me quoque! perque novem timuit Pamphylia messes 
Pannoniusque ferox arcuque horrenda fugaci  
Armenia et patiens Latii iam pontis Araxes. 
quid geminos fasces magnaeque iterata revolvam 
iura Asiae? velit illa quidem ter habere quaterque 
hunc sibi, sed revocant fasti maiorque curulis 
nec permissa semel. Libyci quid mira tributi 
obsequia et missum media de pace triumphum 
laudem et opes tantas? nec qui mandaverat ausus 
expectare fuit gaudet Trasimennus et Alpes 
Cannensesque animae; primusque insigne tributum 
ipse palam laeta poscebat Regulus umbra. 
non vacat Arctoas acies Rhenumque rebellem  
captivaeque preces Veledae et, quae maxima nuper 
gloria, depositam Dacis pereuntibus Vrbem 
pandere, cum tanti lectus rectoris habenas, 
Gallice, Fortuna non admirante subisti. 
hunc igitur, si digna loquor, rapiemus iniquo, 
nate, Iovi. rogat hoc Latiae pater inclitus urbis, 
et meruit; neque enim frustra mihi nuper honora 
carmina patricio pueri sonuistis in ostro. 
si qua salutifero gemini Chironis in antro 
herba, tholo quodcumque tibi Troiana recondit 
Pergamus aut medicis felix Epidaurus harenis 
educat, Idaea profert quam Creta sub umbra 
dictamni florentis opem, quoque anguis abundat 
spumatu iungam ipse manus atque omne benigne 
virus, odoriferis Arabum quod doctus in arvis 
aut Amphrysiaco pastor de gramine carpsit. 
Dixerat. inveniunt positos iam segniter artus 
pugnantemque animam; ritu se cingit uterque 
Paeonio monstrantque simul parentque volentes, 
donec letiferas vario medicamine pestes 
et suspecta mali ruperunt nubila somni. 
adiuvat ipse deos morboque valentior omni 
occupat auxilium. citius non arte refectus 
Telephus Haemonia, nec quae metuentis Atridae 
saeva Machaonio coierunt vulnera suco. 
Quis mihi tot coetus inter populique patrumque 
sit curae votique locus? tamen ardua testor 
sidera teque, pater vatum Thymbraee, quis omni 
luce mihi, quis nocte timor, dum postibus haerens 
assiduus nunc aure vigil nunc lumine cuncta 
auguror; immensae veluti conexa carinae 
cumba minor, cum saevit hiems, pro parte furentis 
parva receptat aquas et eodem volvitur austro.  
Nectite nunc laetae candentia fila, sorores, 
nectite! nemo modum transmissi computet aevi 
hic vitae natalis erit. tu Troica dignus 
saecula et Euboici transcendere pulveris annos 
Nestoreosque situs! qua nunc tibi pauper acerra 
digna litem? nec si vacuet Mevania valles, 
aut praestent niveos Clitumna novalia tauros, 
sufficiam. sed saepe deis hos inter honores 
caespes et exiguo placuerunt farra salino. 
BALNEVM CLAVDII ETRVSCI 
Non Helicona gravi pulsat chelys enthea plectro, 
nec lassata voco totiens mihi numina, Musas; 
et te, Phoebe, choris et te dimittimus, Euhan; 
tu quoque muta ferae, volucer Tegeaee, sonorae 
terga premas alios poscunt mea carmina coetus. 
Naidas, undarum dominas, regemque corusci 
ignis adhuc fessum Siculaque incude rubentem 
elicuisse satis. paulum arma nocentia, Thebae, 
ponite dilecto volo lascivire sodali. 
iunge, puer, cyathos et ne numerare labora 
cunctantemque incende chelyn; discede Laborque 
Curaque, dum nitidis canimus gemmantia saxis 
balnea dumque procax vittis hederisque, soluta 
fronde verecunda, Clio mea ludit Etrusco. 
ite, deae virides, liquidosque advertite vultus 
et vitreum teneris crinem redimite corymbis, 
veste nihil tectae, quales emergitis altis 
fontibus et visu Satyros torquetis amantes. 
non vos quae culpa decus infamastis aquarum, 
sollicitare iuvat; procul hinc et fonte doloso  
Salmacis et viduae Cebrenidos arida luctu 
flumina et Herculei praedatrix cedat alumni. 
vos mihi quae Latium septenaque culmina, Nymphae, 
incolitis Thybrimque novis attollitis undis, 
quas praeceps Anien atque exceptura natatus 
Virgo iuvat Marsasque nives et frigora ducens 
Marcia, praecelsis quarum vaga molibus unda 
crescit et innumero pendens transmittitur arcu 
vestrum opus aggredimur, vestra est quam carmine molli 
pando domus. non umquam aliis habitastis in antris 
ditius. ipsa manus tenuit Cytherea mariti 
monstravitque artes; neu vilis flamma caminos 
ureret, ipsa faces volucrum succendit amorum. 
non huc admissae Thasos aut undosa Carystos; 
maeret onyx longe, queriturque exclusus ophites 
sola nitet flavis Nomadum decisa metallis 
purpura, sola cavo Phrygiae quam Synnados antro 
ipse cruentavit maculis lucentibus Attis 
quaeque Tyri niveas secat et Sidonia rupes. 
vix locus Eurotae, viridis cum regula longo 
Synnada distinctu variat. non limina cessant, 
effulgent camerae, vario fastigia vitro 
in species animoque nitent. stupet ipse beatas 
circumplexus opes et parcius imperat ignis. 
multus ubique dies, radiis ubi culmina totis 
perforat atque alio sol improbus uritur aestu. 
nil ibi plebeium; nusquam Temesaea notabis 
aera, sed argento felix propellitur unda 
argentoque cadit, labrisque nitentibus instat 
delicias mirata suas et abire recusat. 
Extra autem niveo qui margine caerulus amnis 
vivit et in summum fundo patet omnis ab imo  
cui non ire lacu pigrosque exsolvere amictus 
suadeat? hoc mallet nasci Cytherea profundo, 
hic te perspicuum melius, Narcisse, videres, 
hic velox Hecate velit et deprensa lavari. 
Quid nunc strata solo referam tabulata crepantis 
auditura pilas, ubi languidus ignis inerrat 
aedibus et tenuem volvunt hypocausta vaporem? 
nec si Baianis veniat novus hospes ab oris, 
talia despiciet fas sit componere magnis 
parva, Neronea nec qui modo lotus in unda, 
hic iterum sudare neget. macte, oro, nitenti 
ingenio curaque puer! tecum ista senescant, 
et tua iam melius discat fortuna renasci! 
GLAVCIAS ATEDII MELIORIS DELICATVS 
Quod tibi praerepti, Melior, solamen alumni 
improbus ante rogos et adhuc vivente favilla 
ordiar? abruptis etiam nunc flebile venis 
vulnus hiat, magnaeque patet via lubrica plagae, 
cum iam egomet cantus et verba medentia saevus 
consero, tu planctus lamentaque fortia mavis 
odistique chelyn surdaque averteris aure. 
intempesta cano citius me tigris abactis 
fetibus orbatique velint audire leones. 
nec si tergeminum Sicula de virgine carmen 
affluat aut silvis chelys intellecta ferisque, 
mulceat insanos gemitus. stat pectore demens 
luctus et admoto latrant praecordia tactu. 
Nemo vetat satiare malis aegrumque dolorem 
libertate doma. iam flendi expleta voluptas, 
iamque preces fessus non indignaris amicas? 
iamne canam? lacrimis en et mea carmine in ipso 
ora natant tristesque cadunt in verba liturae. 
ipse etenim tecum nigrae sollemnia pompae 
spectatumque Vrbi scelus et puerile feretrum 
produxi; saevos damnati turis acervos 
plorantemque animam supra sua funera vidi; 
teque patrum gemitus superantem et brachia matrum 
complexumque rogos ignemque haurire parantem  
vix tenui similis comes offendique tenendo. 
et nunc heu vittis et frontis honore soluto 
infaustus vates versa mea pectora tecum 
plango lyra et diu comitem sociumque doloris, 
si merui luctusque tui consortia sensi, 
iam lenis patiare precor me fulmine in ipso 
audivere patres; ego iuxta busta profusis 
matribus atque piis cecini solatia natis, 
et mihi, cum proprios gemerem defectus ad ignes 
quem, Natura! patrem. nec te lugere severus 
arceo, sed confer gemitus pariterque fleamus. 
Iamdudum dignos aditus laudumque tuarum, 
o merito dilecte puer, primordia quaerens 
distrahor. hinc anni stantes in limine vitae, 
hinc me forma rapit, rapit inde modestia praecox 
et pudor et tenero probitas maturior aevo. 
o ubi purpureo suffusus sanguine candor 
sidereique orbes radiataque lumina caelo 
et castigatae collecta modestia frontis 
ingenuique super crines mollisque decorae 
margo comae? blandis ubinam ora arguta querelis 
osculaque impliciti vernos redolentia flores, 
et mixtae risu lacrimae penitusque loquentis 
Hyblaeis vox mixta favis? cui sibila serpens 
poneret et saevae vellent servire novercae. 
nil veris adfingo bonis. heu lactea colla, 
brachiaque et numquam domini sine pondere cervix! 
o ubi venturae spes non longinqua iuventae, 
atque genis optatus honos iurataque multum 
barba tibi? cuncta in cineres gravis intulit hora 
hostilisque dies nobis meminisse relictum. 
quis tua colloquiis hilaris mulcebit amatis 
pectora, quis curas mentisque arcana remittet?  
accensum quis bile fera famulisque tumentem 
leniet ardentique in se deflectet ab ira? 
inceptas quis ab ore dapes libataque vina 
auferet et dulci turbabit cuncta rapina? 
quis matutinos abrumpet murmure somnos 
impositus stratis, abitusque morabitur artis 
nexibus, atque ipso revocabit ad oscula poste? 
obvius intranti rursus quis in ora manusque 
prosiliet brevibusque umeros circumdabit ulnis? 
muta domus, fateor, desolatique penates, 
et situs in thalamis et maesta silentia mensis! 
Quid mirum, tanto si te pius altor honorat 
funere? tu domino requies portusque senectae, 
tu modo deliciae, dulces modo pectore curae. 
non te barbaricae versabat turbo catastae, 
nec mixtus Phariis venalis mercibus infans 
compositosque sales meditataque verba locutus 
quaesisti lascivus erum tardeque parasti. 
hic domus, hinc ortus, dominique penatibus olim 
carus uterque parens atque in tua gaudia liber, 
ne quererere genus. raptum sed protinus alvo 
sustulit exsultans ac prima lucida voce 
astra salutantem dominus sibi mente dicavit, 
amplexusque sinu tulit et genuisse putavit. 
fas mihi sanctorum venia dixisse parentum, 
tuque oro, Natura, sinas, cui prima per orbem 
iura animis sancire datum non omnia sanguis 
proximus aut serie generis demissa propago 
alligat; interius nova saepe adscitaque serpunt 
pignora conexis. natos genuisse necesse est, 
elegisse iuvat. tenero sic blandus Achilli 
semifer Haemonium vincebat Pelea Chiron.  
nec senior Peleus natum comitatus in arma 
Troica, sed claro Phoenix haerebat alumno. 
optabat longe reditus Pallantis ovantis 
Evander, fidus pugnas spectabat Acoetes. 
cumque procul nitidis genitor cessaret ab astris, 
fluctivagus volucrem comebat Persea Dictys. 
quid referam altricum victas pietate parentes? 
quid te post cineres deceptaque funera matris 
tutius Inoo reptantem pectore, Bacche? 
iam secura patris Tuscis regnabat in undis 
Ilia, portantem lassabat Romulus Accam. 
vidi ego transertos alieno in robore ramos 
altius ire suis. et te iam fecerat illi 
mens animusque patrem, necdum moresve decorve 
tu tamen et vinctas etiam nunc murmure voces 
vagitumque rudem fletusque infantis amabas. 
Ille, velut primos exspiraturus ad austros 
mollibus in pratis alte flos improbus exstat, 
sic tener ante diem vultu gressuque superbo 
vicerat aequales multumque reliquerat annos. 
sive catenatis curvatus membra palaestris 
staret, Amyclaea conceptum matre putares; 
Oebaliden illo praeceps mutaret Apollo, 
Alcides pensaret Hylan seu gratus amictu 
Attica facundi decurreret orsa Menandri, 
laudaret gavisa sonum crinemque decorum 
fregisset rosea lasciva Thalia corona; 
Maeonium sive ille senem Troiaeque labores 
diceret aut casus tarde remeantis Vlixis, 
ipse pater sensus, ipsi stupuere magistri. 
Scilicet infausta Lachesis cunabula dextra  
attigit, et gremio puerum complexa fovebat 
Invidia illa genas et adultum comere crinem, 
et monstrare artes et verba infigere, quae nunc  
plangimus. Herculeos annis aequare labores 
coeperat adsurgens, sed adhuc infantia iuxta; 
iam tamen et validi gressus mensuraque maior 
cultibus et visae puero decrescere vestes, 
cum tibi quas vestes, quae non gestamina mitis 
festinabat erus? brevibus constringere laenis 
pectora et angusta telas artare lacerna; 
enormes non ille sinus, sed semper ad annos 
texta legens modo puniceo velabat amictu, 
nunc herbas imitante sinu, nunc dulce rubenti 
murice, nunc vivis digitos incendere gemmis 
gaudebat; non turba comes, non munera cessant 
sola verecundo deerat praetexta decori. 
Haec fortuna domus. subitas inimica levavit 
Parca manus. quo, diva, feros gravis exseris ungues? 
non te forma movet, non te lacrimabilis aetas? 
hunc nec saeva viro potuisset carpere Procne, 
nec fera crudeles Colchis durasset in iras, 
editus Aeolia nec si foret iste Creusa; 
torvus ab hoc Athamas insanos flecteret arcus; 
hunc quamquam Hectoreos cineres Troiamque perosus 
turribus e Phrygiis flesset missurus Vlixes. 
Septima lux, et iam frigentia lumina torpent, 
iam complexa manu crinem tenet infera Iuno. 
ille tamen Parcis fragiles urgentibus annos 
te vultu moriente videt linguaque cadente 
murmurat; in te omnes vacui iam pectoris efflat 
reliquias, solum meminit solumque vocantem 
exaudit, tibique ora movet, tibi verba relinquit, 
et prohibet gemitus consolaturque dolentem. 
gratum est, Fata, tamen quod non mors lenta iacentis 
exedit puerile decus, manesque subivit 
integer et nullo temeratus corpora damno, 
qualis erat.  Quid ego exsequias et prodiga flammis 
dona loquor maestoque ardentia funera luxu? 
quod tibi purpureo tristis rogus aggere crevit, 
quod Cilicum flores, quod munera graminis Indi, 
quodque Arabes Phariique Palaestinique liquores 
arsuram lavere comam? cupit omnia ferre 
prodigus et totos Melior succendere census, 
desertas exosus opes; sed non capit ignis 
invidus, atque artae desunt in munera flammae. 
Horror habet sensus. qualem te funere summo 
atque rogum iuxta, Melior placidissime quondam, 
extimui! tune ille hilaris comisque videri? 
unde animi saevaeque manus et barbarus horror, 
dum modo fusus humi lucem aversaris iniquam, 
nunc torvus pariter vestes et pectora rumpis 
dilectosque premis visus et frigida lambis 
oscula? erant illic genitor materque iacentis 
maesta, sed attoniti te spectavere parentes. 
quid mirum? plebs cuncta nefas et praevia flerunt 
agmina, Flaminio quae limite Molvius agger 
transvehit, immeritus flammis dum tristibus infans 
traditur et gemitum formaque aevoque meretur 
talis in Isthmiacos prolatus ab aequore portus 
naufragus imposita iacuit sub matre Palaemon; 
sic et in anguiferae ludentem gramine Lernae 
rescissum squamis avidus bibit anguis Ophelten. 
Pone metus letique minas desiste vereri 
illum nec terno latrabit Cerberus ore, 
nulla soror flammis, nulla adsurgentibus hydris 
terrebit; quin ipse avidae trux navita cumbae 
interius steriles ripas et adusta subibit 
litora, ne puero dura ascendisse facultas. 
Quid mihi gaudenti proles Cyllenia virga  
nuntiat? estne aliquid tam saevo in tempore laetum? 
noverat effigies generosique ardua Blaesi 
ora puer, dum saepe domi nova serta ligantem 
te videt et similes tergentem pectore ceras. 
hunc ubi Lethaei lustrantem gurgitis oras 
Ausonios inter proceres seriemque Quirini 
adgnovit, timide primum vestigia iungit 
accessu tacito summosque lacessit amictus, 
inde magis sequitur; neque enim magis ille trahentem 
spernit et ignota credit de stirpe nepotum. 
mox ubi delicias et rari pignus amici 
sensit et amissi puerum solacia Blaesi, 
tollit humo magnaque ligat cervice diuque 
ipse manu gaudens vehit et, quae munera mollis 
Elysii, steriles ramos mutasque volucres 
porgit et optunso pallentes germine flores. 
nec prohibet meminisse tui, sed pectora blandus 
miscet et alternum pueri partitur amorem. 
Hic finis rapto. quin tu iam vulnera sedas 
et tollis mersum luctu caput? omnia functa 
aut moritura vides obeunt noctesque diesque 
astraque, nec solidis prodest sua machina terris. 
nam populus mortale genus, plebisque caducae 
quis fleat interitus? hos bella, hos aequora poscunt; 
his amor exitio, furor his et saeva cupido, 
ut sileam morbos; hos ora rigentia Brumae, 
illos implacido letalis Sirius igni, 
hos manet imbrifero pallens Autumnus hiatu. 
quicquid init ortus, finem timet. ibimus omnes, 
ibimus immensis urnam quatit Aeacus umbris. 
Ast hic quem gemimus, felix hominesque deosque 
et dubios casus et caecae lubrica vitae 
effugit, immunis fatis. non ille rogavit, 
non timuit meruitve mori nos anxia plebes, 
nos miseri; quibus unde dies suprema, quis aevi  
exitus incertum, quibus instet fulmen ab astris, 
quae nubes fatale sonet. nil flecteris istis? 
sed flectere libens. ades huc emissus ab atro 
limine, cui soli cuncta impetrare facultas, 
Glaucia! insontes animas nec portitor arcet, 
nec durae comes ille ferae tu pectora mulce, 
tu prohibe manare genas noctesque beatas 
dulcibus alloquiis et vivis vultibus imple 
et periisse nega, desolatamque sororem, 
qui potes, et miseros perge insinuare parentes. 
VILLA SVRRENTINA POLLII FELICIS 
Est inter notos Sirenum nomine muros 
saxaque Tyrrhenae templis onerata Minervae 
celsa Dicarchei speculatrix villa profundi, 
qua Bromio dilectus ager, collesque per altos 
uritur et prelis non invidet uva Falernis. 
huc me post patrii laetum quinquennia lustri, 
cum stadio iam pigra quies canusque sederet 
pulvis, ad Ambracias conversa gymnade frondes, 
trans gentile fretum placidi facundia Polli 
detulit et nitidae iuvenilis gratia Pollae, 
flectere iam cupidum gressus qua limite noto 
Appia longarum teritur regina viarum. 
Sed iuvere morae. placido lunata recessu 
hinc atque hinc curvas perrumpunt aequora rupes. 
dat natura locum montique intervenit unum 
litus et in terras scopulis pendentibus exit. 
gratia prima loci, gemina testudine fumant 
balnea, et e terris occurrit dulcis amaro 
nympha mari. levis hic Phorci chorus udaque crines 
Cymodoce viridisque cupit Galatea lavari. 
ante domum tumidae moderator caerulus undae  
excubat, innocui custos laris; huius amico 
spumant templa salo. felicia rura tuetur 
Alcides; gaudet gemino sub numine portus 
hic servat terras, hic saevis fluctibus obstat. 
mira quies pelagi ponunt hic lassa furorem 
aequora et insani spirant clementius austri; 
hic praeceps minus audet hiems, nulloque tumultu 
stagna modesta iacent dominique imitantia mores. 
inde per obliquas erepit porticus arces, 
urbis opus, longoque domat saxa aspera dorso. 
qua prius obscuro permixti pulvere soles 
et feritas inamoena viae, nunc ire voluptas 
qualis, si subeas Ephyres Baccheidos altum 
culmen, ab Inoo fert semita tecta Lyaeo. 
Non, mihi si cunctos Helicon indulgeat amnes 
et superet Piplea sitim largeque volantis 
ungula sedet equi reseretque arcana pudicos 
Phemonoe fontes vel quos meus auspice Phoebo 
altius immersa turbavit Pollius urna, 
innumeras valeam species cultusque locorum 
Pieriis aequare modis. vix ordine longo 
suffecere oculi, vix, dum per singula ducor, 
suffecere gradus. quae rerum turba! locine 
ingenium an domini mirer prius? haec domus ortus 
aspicit et Phoebi tenerum iubar; illa cadentem 
detinet exactamque negat dimittere lucem, 
cum iam fessa dies et in aequora montis opaci 
umbra cadit vitreoque natant praetoria ponto. 
haec pelagi clamore fremunt, haec tecta sonoros 
ignorant fluctus terraeque silentia malunt. 
his favit natura locis, hic victa colenti 
cessit et ignotos docilis mansuevit in usus. 
mons erat hic ubi plana vides; et lustra fuerunt, 
quae nunc tecta subis; ubi nunc nemora ardua cernis, 
hic nec terra fuit domuit possessor, et illum  
formantem rupes expugnantemque secuta 
gaudet humus. nunc cerne iugum discentia saxa 
intrantesque domos iussumque recedere montem. 
iam Methymnaei vatis manus et chelys una 
Thebais et Getici cedat tibi gloria plectri 
et tu saxa moves, et te nemora alta sequuntur.  
Quid referam veteres ceraeque aerisque figuras? 
si quid Apellei gaudent animasse colores, 
si quid adhuc vacua tamen admirabile Pisa 
Phidiacae rasere manus, quod ab arte Myronis 
aut Polycleteo iussum est quod vivere caelo, 
aeraque ab Isthmiacis auro potiora favillis, 
ora ducum ac vatum sapientumque ora priorum, 
quos tibi cura sequi, quos toto pectore sentis 
expers curarum atque animum virtute quieta 
compositus semperque tuus. Quid mille revolvam 
culmina visendique vices? sua cuique voluptas 
atque omni proprium thalamo mare, transque iacentem 
Nerea diversis servit sua terra fenestris 
haec videt Inarimen, illinc Prochyta aspera paret; 
armiger hac magni patet Hectoris, inde malignum 
aera respirat pelago circumflua Nesis; 
inde vagis omen felix Euploea carinis, 
quaeque ferit curvos exerta Megalia fluctus; 
angitur et domino contra recubante proculque 
Surrentina tuus spectat praetoria Limon. 
una tamen cunctis procul eminet una diaetis, 
quae tibi Parthenopen derecto limite ponti 
ingerit hic Grais penitus delecta metallis 
saxa; quot Eoae respergit vena Syenes, 
Synnade quot maesta Phrygiae fodere secures 
per Cybeles lugentis agros, ubi marmore picto 
candida purpureo distinguitur area gyro; 
hic et Amyclaei caesum de monte Lycurgi  
quod viret et molles imitatur rupibus herbas; 
hic Nomadum lucent flaventia saxa Thasosque 
et Chios et gaudens fluctus spectare Carystos 
omnia Chalcidicas turres obversa salutant. 
macte animo quod Graia probas, quod Graia frequentas 
arva, nec invideant quae te genuere Dicarchi 
moenia nos docto melius potiemur alumno. 
Quid nunc ruris opes pontoque novalia dicam 
iniecta et madidas Baccheo nectare rupes? 
saepe per autumnum iam pubescente Lyaeo 
conscendit scopulos noctisque occulta sub umbra 
palmite maturo rorantia lumina tersit 
Nereis et dulces rapuit de collibus uvas. 
saepe et vicino sparsa est vindemia fluctu, 
et Satyri cecidere vadis, nudamque per undas 
Dorida montani cupierunt prendere Panes. 
Sis felix, tellus, dominis ambobus in annos 
Mygdonii Pyliique senis nec nobile mutes 
servitium, nec te cultu Tirynthia vincat 
aula Dicarcheique sinus, nec saepius isti 
blanda Therapnaei placent vineta Galesi. 
hic ubi Pierias exercet Pollius artes, 
seu volvit monitus quos dat Gargettius auctor, 
seu nostram quatit ille chelyn, seu dissona nectit 
carmina, sive minax ultorem stringit iambon 
hinc levis e scopulis meliora ad carmina Siren 
advolat, hinc motis audit Tritonia cristis. 
tunc rapidi ponunt flatus, maria ipsa vetantur 
obstrepere, emergunt pelago doctamque trahuntur 
ad chelyn et blandi scopulis delphines aderrant. 
Vive, Midae gazis et Lydo ditior auro, 
Troica et Euphratae supra diademata felix, 
quem non ambigui fasces, non mobile vulgus, 
non leges, non castra terent; qui pectore magno 
spemque metumque domas voto sublimior omni,  
exemptus fatis indignantemque refellens 
Fortunam; dubio quem non in turbine rerum 
deprendet suprema dies, sed abire paratum 
ac plenum vita. nos, vilis turba, caducis 
deservire bonis semperque optare parati, 
spargimur in casus celsa tu mentis ab arce 
despicis errantes humanaque gaudia rides. 
tempus erat cum te geminae suffragia terrae 
diriperent, celsusque duas veherere per urbes, 
inde Dicarcheis multum venerande colonis 
hinc adscite meis, pariterque his largus et illis 
ac iuvenile calens plectrique errore superbus. 
at nunc discussa rerum caligine verum 
aspicis. illo alii rursus iactantur in alto, 
et tua securos portus placidamque quietem 
intravit non quassa ratis. sic perge, nec umquam 
emeritam in nostras puppem demitte procellas. 
tuque, nurus inter longae . . . praecordia curae, 
non frontem vertere minae, sed candida semper 
gaudia et in vultu curarum ignara voluptas; 
non tibi sepositas infelix strangulat area 
divitias avidique animum dispendia torquent 
fenoris expositi census et docta fruendi 
temperies. non ulla deo meliore cohaerent 
pectora, non alias docuit concordia mentes. 
discite securi, quorum de pectore mixtae 
in longum coiere faces sanctusque pudicae 
servat amicitiae leges amor. ite per annos 
saeculaque et priscae titulos praecedite famae.  
ARBOR ATEDII MELIORIS 
Stat, quae perspicuas nitidi Melioris opacet 
arbor aquas complexa lacus; quae robore ab imo 
incurvata vadis redit inde cacumine recto 
ardua, ceu mediis iterum nascatur ab undis 
atque habitet vitreum tacitis radicibus amnem. 
quid Phoebum tam parva rogem? vos dicite causas, 
Naides, et faciles, satis est, date carmina Fauni. 
Nympharum tenerae fugiebant Pana catervae; 
ille quidem it, cunctas tamquam velit, et tamen unam 
in Pholoen. silvis haec fluminibusque sequentis 
nunc hirtos gressus, nunc improba cornua vitat. 
iamque et belligerum Iani nemus atraque Caci 
rura Quirinalesque fuga suspensa per agros 
Caelica tesca subit; ibi demum victa labore, 
fessa metu, qua nunc placidi Melioris aperti 
stant sine fraude lares, flavos collegit amictus 
artius et niveae posuit se margine ripae. 
insequitur velox pecorum deus et sua credit 
conubia; ardenti iamiam suspiria librat 
pectore, iam praedae levis imminet. ecce citatos 
advertit Diana gradus, dum per iuga septem 
errat Aventinaeque legit vestigia cervae. 
paenituit vidisse deam, conversaque fidas 
ad comites numquamne avidis arcebo rapinis 
hoc petulans foedumque pecus, semperque pudici 
decrescet mihi turba chori? sic deinde locuta 
depromit pharetra telum breve, quod neque flexis 
cornibus aut solito torquet stridore, sed una 
emisit contenta manu laevamque soporae 
Naidos aversa fertur tetigisse sagitta.  
illa diem pariter surgens hostemque protervum 
vidit et in fontem, niveos ne panderet artus, 
sic tota cum veste ruit, stagnisque sub altis 
Pana sequi credens ima latus implicat alga. 
quid faceret subito deceptus praedo? nec altis 
credere corpus aquis hirtae sibi conscius audet 
pellis, et a tenero nandi rudis. omnia questus 
immitem Bromium, stagna invida et invida tela, 
primaevam visu platanum, cui longa propago 
innumeraeque manus et iturus in aethera vertex, 
deposuit iuxta vivamque adgessit harenam 
optatisque aspergit aquis et talia mandat 
vive diu nostri pignus memorabile voti, 
arbor, et haec durae latebrosa cubilia nymphae 
tu saltem declinis ama, preme frondibus undam. 
illa quidem meruit, sed ne, precor, igne superno 
aestuet aut dura feriatur grandine; tantum 
spargere tu laticem et foliis turbare memento. 
tunc ego teque diu recolam dominamque benignae 
sedis et inlaesa tutabor utramque senecta, 
ut Iovis, ut Phoebi frondes, ut discolor umbra 
populus et nostrae stupeant tua germina pinus. 
sic ait. illa dei veteres animata calores 
uberibus stagnis obliquo pendula trunco 
incubat atque umbris scrutatur amantibus undas. 
sperat et amplexus, sed aquarum spiritus arcet 
nec patitur tactus. tandem eluctata sub auras 
libratur fundo rursusque enode cacumen 
ingeniosa levat, veluti descendat in imos 
stirpe lacus alia. iam nec Phoebeia Nais 
odit et exclusos invitat gurgite ramos. 
Haec tibi parva quidem genitali luce paramus 
dona, sed ingenti forsan victura sub aevo. 
tu cuius placido posuere in pectore sedem 
blandus honos hilarisque tamen cum pondere virtus, 
cui nec pigra quies nec iniqua potentia nec spes  
improba, sed medius per honesta et dulcia limes, 
incorrupte fidem nullosque experte tumultus 
et secrete, palam quod digeris ordine vitam, 
idem auri facilis contemptor et optimus idem 
comere divitias opibusque immittere lucem; 
hac longum florens animi morumque iuventa 
Iliacos aequare senes, et vincere persta 
quos pater Elysio, genetrix quos detulit annos 
hoc illi duras exoravere sorores, 
hoc, quae te sub teste situm fugitura tacentem 
ardua magnamimi revirescet gloria Blaesi. 
PSITTACVS EIVSDEM 
Psittace dux volucrum, domini facunda voluptas, 
humanae sollers imitator, psittace, linguae, 
quis tua tam subito praeclusit murmura fato? 
hesternas, miserande, dapes moriturus inisti 
nobiscum, et gratae carpentem munera mensae 
errantemque toris mediae plus tempore noctis 
vidimus. adfatus etiam meditataque verba  
reddideras. at nunc aeterna silentia Lethes 
ille canorus habes. cedat Phaethontia vulgi 
fabula non soli celebrant sua funera cygni. 
At tibi quanta domus rutila testudine fulgens, 
conexusque ebori virgarum argenteus ordo, 
argutumque tuo stridentia limina cornu 
et querulae iam sponte fores! vacat ille beatus 
carcer, et augusti nusquam convicia tecti. 
Huc doctae stipentur aves quis nobile fandi 
ius natura dedit plangat Phoebeius ales, 
auditasque memor penitus demittere voces 
sturnus, et Aonio versae certamine picae,  
quique refert iungens iterata vocabula perdix, 
et quae Bistonio queritur soror orba cubili 
ferte simul gemitus cognataque ducite flammis 
funera, et hoc cunctae miserandum addiscite carmen 
occidit aeriae celeberrima gloria gentis 
psittacus, ille plagae viridis regnator Eoae; 
quem non gemmata volucris Iunonia cauda 
vinceret aspectu, gelidi non Phasidis ales, 
nec quas umenti Numidae rapuere sub austro; 
ille salutator regum nomenque locutus 
Caesareum et queruli quondam vice functus amici, 
nunc conviva levis monstrataque reddere verba 
tam facilis, quo tu, Melior dilecte, recluso 
numquam solus eras. at non inglorius umbris 
mittitur Assyrio cineres adolentur amomo 
et tenues Arabum respirant gramine plumae 
Sicaniisque crocis; senio nec fessus inerti 
scandet odoratos phoenix felicior ignes. 
LEO MANSVETVS 
Quid tibi monstrata mansuescere profuit ira? 
quid scelus humanasque animo dediscere caedes 
imperiumque pati et domino parere minori? 
quid, quod abire domo rursusque in claustra reverti 
suetus et a capta iam sponte recedere praeda 
insertasque manus laxo dimittere morsu? 
occidis, altarum vastator docte ferarum, 
non grege Massylo curvaque indagine clausus, 
non formidato supra venabula saltu 
incitus aut caeco foveae deceptus hiatu, 
sed victus fugiente fera. stat cardine aperto 
infelix cavea, et clausas circum undique portas 
hoc licuisse nefas placidi tumuere leones.  
tum cunctis cecidere iubae, puduitque relatum 
aspicere, et totas duxere in lumina frontes. 
at non te primo fusum novus obruit ictu 
ille pudor mansere animi, virtusque cadenti 
a media iam morte redit, nec protinus omnes 
terga dedere minae. sicut sibi conscius alti 
vulneris adversum moriens it miles in hostem 
attollitque manum et ferro labente minatur, 
sic piger ille gradu solitoque exutus honore 
firmat hians oculos animamque hostemque requirit. 
magna tamen subiti tecum solacia leti, 
victe, feres, quod te maesti populusque patresque, 
ceu notus caderes tristi gladiator harena, 
ingemuere mori; magni quod Caesaris ora 
inter tot Scythicas Libycasque, e litore Rheni 
et Pharia de gente feras, quas perdere vile est, 
unius amissi tetigit iactura leonis. 
CONSOLATIO AD FLAVIVM VRSVM DE 
AMISSIONE PVERI DELICATI 
Saeve nimis, lacrimis quisquis discrimina ponis 
lugendique modos. miserum est primaeva parenti 
pignera surgentesque nefas! accendere natos; 
durum et deserti praerepta coniuge partem 
conclamare tori, maesta et lamenta sororum 
et fratrum gemitus; alte haec tamen at procul intrat 
altius in sensus, maioraque vulnera vincit 
plaga minor. famulum quia rerum nomina caeca 
sic miscet Fortuna manu nec pectora novit, 
sed famulum gemis, Vrse, pium, sed amore fideque  
has meritum lacrimas, cui maior stemmate iuncto 
libertas ex mente fuit. ne comprime fletus, 
ne pudeat; rumpat frenos dolor iste diesque, 
si tam dura placent, hominem gemis heu mihi! subdo 
ipse faces, hominem, Vrse, tuum, cui dulce volenti 
servitium, cui triste nihil, qui sponte sibique 
imperiosus erat. quisnam haec in funera missos 
castiget luctus? gemit inter bella peremptum 
Parthus equum, fidosque canes flevere Molossi, 
et volucres habuere rogum cervusque Maronem. 
quid, si nec famulus? vidi ipse habitusque notavi 
te tantum cupientis erum, sed maior in ore 
spiritus et tenero manifesti in sanguine mores. 
optarent multum Graiae cuperentque Latinae 
sic peperisse nurus. non talem Cressa superbum 
callida sollicito revocavit Thesea filo, 
nec Paris Oebalios talis visurus amores 
rusticus invitas deiecit in aequora pinus. 
non fallo aut cantus assueta licentia ducit 
vidi et adhuc video, qualem nec bella caventem 
litore virgineo Thetis occultavit Achillen, 
nec circum saevi fugientem moenia Phoebi 
Troilon Haemoniae deprendit lancea dextrae. 
qualis eras! procul en cunctis puerisque virisque 
pulchrior et tantum domino minor! illius unus 
ante decor, quantum praecedit clara minores 
luna faces quantumque alios premit Hesperos ignes. 
non tibi femineum vultu decus oraque supra 
mollis honos, qualis dubiae post crimina formae 
de sexu transire iubent torva atque virilis 
gratia; nec petulans acies, blandique severo 
igne oculi, qualis bellis iam casside, visu 
Parthenopaeus erat; simplexque horrore decoro 
crinis, et obsessae nondum primoque micantes 
flore genae talem Ledaeo gurgite pubem  
educat Eurotas, teneri sic integer aevi 
Elin adit primosque Iovi puer approbat annos. 
nam pudor unde notae, mentis tranquillaque morum 
temperies teneroque animus maturior aevo 
carmine quo pandisse queam? saepe ille volentem 
castigabat erum studioque altisque iuvabat 
consiliis; tecum tristisque hilarisque nec umquam 
ille suus, vultumque tuo sumebat ab ore 
dignus et Haemonium Pyladen praecedere fama 
Cecropiamque fidem. sed laudum terminus esto, 
quem fortuna sinit non mente fidelior aegra 
speravit tardi reditus Eumaeus Vlixis. 
Quis deus aut quisnam tam tristia vulnera casus 
eligit? unde manus Fatis tam certa nocendi? 
o quam divitiis censuque exutus opimo 
fortior, Vrse, fores! si vel fumante ruina 
ructassent dites Vesuvina incendia Locroe, 
seu Pollentinos mersissent flumina saltus, 
seu Lucanus Acir seu Thybridis impetus altas 
in dextrum torsisset aquas, paterere serena 
fronte deos; sive alma fidem messisque negasset 
Cretaque Cyreneque et qua tibi cumque beato 
larga redit Fortuna sinu. sed gnara dolorum 
Invidia infelix animi vitalia vidit 
laedendique vias. Vitae modo carcer adultae 
nectere temptabat iuvenum pulcherrimus ille 
cum tribus Eleis unam trieterida lustris. 
attendit torvo tristis Rhamnusia vultu, 
ac primum implevitque toros oculisque nitorem 
addidit ac solito sublimius ora levavit,  
heu! misero letale favens seseque videndo 
torsit et invidia, mortemque amplexa iacenti 
iniecit nexus carpsitque immitis adunca 
ora verenda manu. quinta vix Phosphoros ora 
rorantem sternebat equum iam litora duri 
saeva, Philete, senis durumque Acheronta videbas, 
quo domini clamate sono! non saevius atros 
nigrasset planctu genetrix sibi saeva lacertos, 
nec pater; et certe qui vidit funera frater 
erubuit vinci. sed nec servilis adempto 
ignis odoriferos exhausit flamma Sabaeos 
et Cilicum messes Phariaeque exempta volucri 
cinnama et Assyrio manantes gramine sucos, 
et domini fletus hos tantum hausere favillae, 
hos bibit usque rogus; nec quod tibi Setia canos 
restinxit cineres, gremio nec lubricus ossa 
quod vallavit onyx, miseris acceptius umbris 
quam gemitus. Sed et ipse iuvat quid terga dolori, 
Vrse, damus? quid damna foves et pectore iniquo 
vulnus amas? ubi nota reis facundia raptis? 
quid caram crucias tam saevis luctibus umbram? 
eximius licet ille animi meritusque doleri 
solvisti. subit ille pios carpitque quietem 
Elysiam clarosque illic fortasse parentes 
invenit; aut illi per amoena silentia Lethes 
forsan Avernales adludunt undique mixtae 
Naides, obliquoque notat Proserpina vultu. 
Pone, precor, questus; alium tibi Fata Phileton, 
forsan et ipse dabit, moresque habitusque decoros 
monstrabit gaudens similemque docebit amari.  
HERCVLES SVRRENTINVS POLLII FELICIS 
Intermissa tibi renovat, Tirynthie, sacra 
Pollius et causas designat desidis anni, 
quod coleris maiore tholo nec litora pauper 
nuda tenes tectumque vagis habitabile nautis, 
sed nitidos postes Graisque effulta metallis 
culmina, ceu taedis iterum lustratus honesti 
ignis ab Oetaea conscenderis aethera flamma. 
Vix oculis animoque fides. tune ille reclusi 
liminis et parvae custos inglorius arae? 
unde haec aula recens fulgorque inopinus agresti 
Alcidae? sunt fata deum, sunt fata locorum. 
o velox pietas! steriles hic nuper harenas 
ad sparsum pelago montis latus hirtaque dumis 
saxa nec ulla pati faciles vestigia terras 
cernere erat. quaenam subito fortuna rigentes 
ditavit scopulos? Tyrione haec moenia plectro 
an Getica venere lyra? stupet ipse labores 
annus, et angusti bis seno limite menses 
longaevum mirantur opus. deus attulit arces 
erexitque suas, atque obluctantia saxa 
summovit nitens et magno pectore montem 
reppulit immitem credas iussisse novercam. 
Ergo age, seu patrios liber iam legibus Argos 
incolis et mersum tumulis Eurysthea calcas, 
sive tui solium Iovis et virtute parata  
astra tenes, haustumque tibi succincta beati 
nectaris excluso melior Phryge porrigit Hebe 
huc ades et genium templis nascentibus infer. 
non te Lerna nocens nec pauperis arva Molorchi 
nec formidatus Nemees ager antraque poscunt 
Thracia nec Pharii polluta altaria regis, 
sed felix simplexque domus fraudumque malarum 
inscia et hospitibus superis dignissima sedes. 
pone truces arcus agmenque immite pharetrae 
et regum multo perfusum sanguine robur, 
instratumque umeris dimitte gerentibus hostem. 
hic tibi Sidonio celsum pulvinar acantho 
texitur et signis crescit torus asper eburnis. 
pacatus mitisque veni nec turbidus ira 
nec famulare timens, sed quem te Maenalis Auge 
confectum thiasis et multo fratre madentem 
detinuit, qualemque vagae post crimina noctis 
Thespius obstupuit, totiens socer. hic tibi festa 
gymnas, et insontes iuvenum sine caestibus irae 
annua veloci peragunt certamina lustro. 
hic templis inscriptus avo gaudente sacerdos 
parvus adhuc similisque tui cum prima novercae 
monstra manu premeres atque exanimata doleres. 
Sed quaenam subiti, veneranda, exordia templi 
dic age, Calliope; socius tibi grande sonabit 
Alcides tensoque modos imitabitur arcu. 
Tempus erat caeli cum torrentissimus axis 
incumbit terris ictusque Hyperione multo  
acer anhelantis incendit Sirius agros. 
iamque dies aderat profugis cum regibus aptum 
fumat Aricinum Triviae nemus et face multa 
conscius Hippolyti splendet lacus; ipsa coronat 
emeritos Diana canes et spicula terget 
et tutas sinit ire feras, omnisque pudicis 
Itala terra focis Hecateidas excolit idus.  
ast ego, Dardaniae quamvis sub collibus Albae 
rus proprium magnique ducis mihi munere currens 
unda domi curas mulcere aestusque levare 
sufficerent, notas Sirenum nomine rupes 
facundique larem Polli non hospes habebam, 
assidue moresque viri pacemque novosque 
Pieridum flores intactaque carmina discens. 
forte diem Triviae dum litore ducimus udo 
angustasque fores adsuetaque tecta gravati 
frondibus et patula defendimus arbore soles, 
delituit caelum et subitis lux candida cessit 
nubibus ac tenuis graviore favonius austro 
immaduit; qualem Libyae Saturnia nimbum 
attulit, Iliaco dum dives Elissa marito 
donatur testesque ululant per devia nymphae. 
diffugimus, festasque dapes redimitaque vina 
abripiunt famuli; nec quo convivia migrent, 
quamvis innumerae gaudentia rura superne 
insedere domus et multo culmine dives 
mons nitet instantes sed proxima quaerere nimbi 
suadebant laesique fides reditura sereni. 
stabat dicta sacri tenuis casa nomine templi 
et magnum Alciden humili lare parva premebat, 
fluctivagos nautas scrutatoresque profundi 
vix operire capax. huc omnis turba coimus, 
huc epulae ditesque tori coetusque ministrum 
stipantur nitidaeque cohors gratissima Pollae. 
non cepere fores, angustaque deficit aedes. 
erubuit risitque deus dilectaque Polli 
corda subit blandisque virum complectitur ulnis. 
tune, inquit largitor opum, qui mente profusa 
tecta Dicarchei pariter iuvenemque replesti 
Parthenopen? nostro qui tot fastigia monti, 
tot virides lucos, tot saxa imitantia vultus 
aeraque, tot scripto viventes lumine ceras  
fixisti? quid enim ista domus, quid terra, priusquam 
te gauderet, erant? longo tu tramite nudos 
texisti scopulos, fueratque ubi semita tantum, 
nunc tibi distinctis stat porticus alta columnis, 
ne sorderet iter. curvi tu litoris ora 
clausisti calidas gemina testudine nymphas. 
vix opera enumerem; mihi pauper et indigus uni 
Pollius? et talis hilaris tamen intro penates 
et litus quod pandis, amo. sed proxima sedem 
despicit et tacite ridet mea limina Iuno. 
da templum dignasque tuis conatibus aras, 
quas puppes velis nolint transire secundis, 
quo Pater aetherius mensisque accita deorum 
turba et ab excelso veniat soror hospita templo. 
nec te, quod solidus contra riget umbo maligni 
montis et immenso non umquam exesus ab aevo, 
terreat ipse adero et conamina tanta iuvabo 
asperaque invitae perfringam viscera terrae. 
incipe et Herculeis fidens hortatibus aude. 
non Amphioniae steterint velocius arces 
Pergameusve labor. dixit mentemque reliquit. 
Nec mora, cum scripta formatur imagine tela. 
innumerae coiere manus his caedere silvas 
et levare trabes, illis immergere curae 
fundamenta solo. coquitur pars umida terrae 
protectura hiemes atque exclusura pruinas, 
indomitusque silex curva fornace liquescit. 
praecipuus sed enim labor est excindere dextra 
oppositas rupes et saxa negantia ferro. 
hic pater ipse loci positis Tirynthius armis 
insudat validaque solum deforme bipenni, 
cum grave nocturna caelum subtexitur umbra, 
ipse fodit, ditesque Caprae viridesque resultant 
Taurubulae, et terris ingens redit aequoris echo. 
non tam grande sonat motis incudibus Aetne  
cum Brontes Steropesque ferit, nec maior ab antris 
Lemniacis fragor est ubi flammeus aegida caelat 
Mulciber et castis exornat Pallada donis. 
decrescunt scopuli, et rosea sub luce reversi 
artifices mirantur opus. vix annus anhelat 
alter, et ingenti dives Tirynthius arce 
despectat fluctus et iunctae tecta novercae 
provocat et dignis invitat Pallada templis. 
iam placidae dant signa tubae, iam fortibus ardens 
fumat harena sacris. hos nec Pisaeus honores 
Iuppiter aut Cirrhae pater aspernetur opacae. 
nil his triste locis; cedat lacrimabilis Isthmos, 
cedat atrox Nemee litat hic felicior infans. 
ipsae puniceis virides Nereides antris 
exsiliunt ultro, scopulis umentibus haerent, 
nec pudet occulte nudas spectare palaestras. 
spectat et Icario nemorosus palmite Gaurus, 
silvaque quae fixam pelago Nesida coronat, 
et placidus Limon, omenque Euploea carinis, 
et Lucrina Venus, Phrygioque e vertice Graias 
addisces, Misene, tubas, ridetque benigna 
Parthenope gentile sacrum nudosque virorum 
certatus et parva suae simulacra coronae. 
Quin age et ipse libens proprii certaminis actus 
invicta dignare manu; seu nubila disco 
findere seu volucres Zephyros praecedere telo 
seu tibi dulce manu Libycas nodare palaestras, 
indulge sacris et, si tibi poma supersunt 
Hesperidum, gremio venerabilis ingere Pollae; 
nam capit et tantum non degenerabit honorem. 
quod si dulce decus viridesque resumeret annos, 
da veniam, Alcide, fors hic et pensa tulisses. 
Haec ego nascentes laetus bacchatus ad aras 
libamenta tuli. nunc ipse in liminecerno  
solventem voces et talia dicta ferentem 
macte animis opibusque meos imitate labores, 
qui rigidas rupes infecundaeque pudenda 
naturae deserta domas et vertis in usum 
lustra habitata feris, foedeque latentia profers 
numina. quae tibi nunc meritorum praemia solvam? 
quas referam grates? Parcarum fila tenebo 
extendamque colus duram scio vincere Mortem; 
avertam luctus et tristia damna vetabo 
teque nihil laesum viridi renovabo senecta 
concedamque diu iuvenes spectare nepotes, 
donec et hic sponsae maturus et illa marito, 
rursus et ex illis soboles nova grexque protervus 
nunc umeris inreptet avi nunc agmine blando 
certatim placidae concurrat ad oscula Pollae. 
nam templis numquam statuetur terminus aevi 
dum me flammigeri portabit machina caeli. 
nec mihi plus Nemee priscumque habitabitur Argos 
nec Tiburna domus solisque cubilia Gades. 
Sic ait; et tangens surgentem altaribus ignem 
populeaque movens albentia tempora silva 
et Styga et aetherii iuravit fulmina Patris. 
PROPEMPTICON MAECIO CELERI 
Di quibus audaces amor est servare carinas 
saevaque ventosi mulcere pericula ponti, 
sternite molle fretum placidumque advertite votis 
concilium, et lenis non obstrepat unda precanti 
grande tuo rarumque damus, Neptune, profundo 
depositum; iuvenis dubio committitur alto 
Maecius atque animae partem super aequora nostrae 
maiorem transferre parat. proferte benigna  
sidera et antemnae gemino considite cornu, 
Oebalii fratres; vobis pontusque polusque 
luceat; Iliacae longe nimbosa sororis 
astra fugate, precor, totoque excludite caelo. 
vos quoque caeruleum ponti, Nereides, agmen, 
quis honor et regni cessit fortuna secundi, 
dicere quae magni fas sit mihi sidera ponti, 
surgite de vitreis spumosae Doridos antris 
Baianosque sinus et feta tepentibus undis 
litora tranquillo certatim ambite natatu, 
quaerentes ubi celsa ratis, quam scandere gaudet 
nobilis Ausoniae Celer armipotentis alumnus. 
nec quaerenda diu; modo nam trans aequora terris 
prima Dicarcheis Pharium gravis intulit annum, 
prima salutavit Capreas et margine dextro 
sparsit Tyrrhenae Mareotica vina Minervae. 
huius utrumque latus molli praecingite gyro, 
partitaeque vices vos stuppea tendite mali 
vincula, vos summis adnectite sipara velis, 
vos Zephyris aperite sinus; pars transtra reponat, 
pars demittat aquis curvae moderamina puppis; 
sint quibus exploret primos gravis artemo flatus, 
quaeque secuturam religent post terga phaselon 
uncaque summersae penitus retinacula vellant; 
temperet haec aestus pelagusque inclinet ad ortus 
officio careat glaucarum nulla sororum. 
hinc multo Proteus geminoque hinc corpore Triton 
praenatet, et subitis qui perdidit inguina monstris 
Glaucus, adhuc patriis quotiens adlabitur oris 
litoream blanda feriens Anthedona cauda. 
tu tamen ante omnes diva cum matre, Palaemon, 
annue, si vestras amor est mihi pandere Thebas, 
nec cano degeneri Phoebeum Amphiona plectro. 
et pater Aeolio frangit qui carcere ventos,  
cui varii flatus omnisque per aequora mundi 
spiritus atque hiemes nimbosaque nubila parent,  
artius obiecto Borean Eurumque Notumque 
monte premat soli Zephyro sit copia caeli, 
solus agat puppes summasque supernatet undas 
assiduus pelago; donec tua turbine nullo 
laeta Paraetoniis adsignet carbasa ripis. 
Audimur. vocat ipse ratem nautasque morantes 
increpat. ecce meum timido iam frigore pectus 
labitur et nequeo, quamvis movet ominis horror, 
claudere suspensos oculorum in margine fletus. 
iamque ratem terris divisit fune soluto 
navita et angustum deiecit in aequora pontem. 
saevus et e puppi longo clamore magister 
dissipat amplexus atque oscula fida revellit, 
nec longum cara licet in cervice morari. 
attamen in terras e plebe novissimus omni 
ibo, nec egrediar nisi iam    carina. 
Quis rude et abscissum miseris animantibus aequor 
fecit iter, solidaeque pios telluris alumnos 
expulit in fluctus pelagoque immisit hianti, 
audax ingenii? nec enim temeraria virtus 
illa magis, summae gelidum quae Pelion Ossae 
iunxit anhelantemque iugis bis pressit Olympum. 
usque adeone parum lentas transire paludes 
stagnaque et angustos summittere pontibus amnes? 
imus in abruptum gentilesque undique terras 
fugimus exigua clausi trabe et aere nudo. 
inde furor ventis indignataeque procellae 
et caeli fremitus et fulmina plura Tonanti. 
ante rates pigro torpebant aequora somno, 
nec spumare Thetis nec spargere nubila fluctus 
audebant. visis tumuerunt puppibus undae,  
inque hominem surrexit hiems. tunc nubila Plias 
Oleniumque pecus, solito tunc peior Orion. 
Iusta queror. fugit ecce vagas ratis acta per undas 
paulatim minor et longe servantia vincit 
lumina, tot gracili ligno complexa timores, 
quaeque super reliquos te, nostri pignus amoris 
portatura, Celer. quos nunc ego pectore somnos 
quosve queam perferre dies? quis cuncta paventi 
nuntius an facili te praetermiserit unda 
Lucani rabida ora maris, num torta Charybdis 
fluctuet aut Siculi populatrix virgo profundi, 
quos tibi currenti praeceps gerat Hadria mores, 
quae pax Carpathio, quali te subvehat aura 
Doris Agenorei furtis blandita iuvenci? 
sed merui questus. quid enim te castra petente 
non vel ad ignotos ibam comes impiger Indos 
Cimmeriumque chaos? starem prope bellica regis 
signa mei, seu tela manu seu frena teneres, 
armatis seu iura dares; operumque tuorum 
etsi non socius, certe mirator adessem. 
si quondam magno Phoenix reverendus Achilli 
litus ad Iliacum Thymbraeaque Pergama venit 
imbellis tumidoque nihil iuratus Atridae, 
cur nobis ignavus amor? sed pectore fido 
numquam abero longisque sequar tua carbasa votis. 
Isi, Phoroneis olim stabulata sub antris, 
nunc regina Phari numenque Orientis anheli, 
excipe multisono puppem Mareotida sistro; 
ac iuvenem egregium, Latius cui ductor Eoa 
signa Palaestinasque dedit frenare cohortes, 
ipsa manu placida per limina festa sacrosque 
duc portus urbesque tuas. te praeside noscat 
unde paludosi fecunda licentia Nili, 
cur vada desidant et ripa coerceat undas 
Cecropio stagnata luto, cur invida Memphis,  
curve Therapnaei lasciviat ora Canopi, 
cur servet Pharias Lethaeus ianitor aras, 
vilia cur magnos aequent animalia divos; 
quae sibi praesternat vivax altaria Phoenix, 
quos dignetur agros aut quo se gurgite Nili 
mergat adoratus trepidis pastoribus Apis. 
duc et ad Emathios manes ubi belliger urbis 
conditor Hyblaeo perfusus nectare durat, 
anguiferamque domum blando qua mersa veneno 
Actias Ausonias fugit Cleopatra catenas. 
usque et in Assyrias sedes mandataque castra 
prosequere et Marti iuvenem, dea, trade Latino. 
nec novus hospes erit puer his sudavit in arvis 
notus adhuc tantum maioris lumine clavi, 
iam tamen et turmas facili praevertere gyro 
fortis et Eoas iaculo damnare sagittas. 
Ergo erit illa dies, qua te maiora daturus 
Caesar ab emerito iubeat discedere bello, 
at nos hoc iterum stantes in litore vastos 
cernemus fluctus aliasque rogabimus auras. 
o tum quantus ego aut quanta votiva movebo 
plectra lyra, cum me magna cervice ligatum 
attolles umeris atque in mea pectora primum 
incumbes e puppe novus, servataque reddes 
colloquia inque vicem medios narrabimus annos; 
tu rapidum Euphraten et regia Bactra sacrasque 
antiquae Babylonis opes et Zeuma, Latinae 
pacis iter, qua dulce nemus florentis Idymes, 
qua pretiosa Tyros rubeat, qua purpura suco 
Sidoniis iterata cadis, ubi germine primum 
candida felices sudent opobalsama virgae; 
ast ego, devictis dederim quae busta Pelasgis 
quaeve laboratas claudat mihi pagina Thebas.  
CONSOLATIO AD CLAVDIVM ETRVSCVM 
Summa deum, Pietas, cuius gratissima caelo 
rara profanatas inspectant numina terras, 
huc vittata comam niveoque insignis amictu, 
qualis adhuc praesens nullaque expulsa nocentum 
fraude rudes populos atque aurea regna colebas, 
mitibus exsequiis ades et lugentis Etrusci 
cerne pios fletus laudataque lumina terge. 
nam quis inexpleto rumpentem pectora questu 
complexumque rogos incumbentemque favillis 
aspiciens non aut primaevae funera plangi 
coniugis aut nati modo pubescentia credat 
ora rapi flammis? pater est qui fletur. adeste 
dique hominesque sacris. procul hinc, procul ite nocentes, 
si cui corde nefas tacitum fessique senectus 
longa patris, si quis pulsatae conscius umquam 
matris et inferna rigidum timet Aeacon urna 
insontes castosque voco. tenet ecce seniles 
leniter implicitos vultus sanctamque parentis 
canitiem spargit lacrimis animaeque supremum 
frigus amat; celeres genitoris filius annos 
mira fides! nigrasque putat properasse sorores. 
Exsultent placidi Lethaea ad flumina manes, 
Elysiae gaudete domus, date serta per aras, 
festaque pallentes hilarent altaria lucos. 
felix a!, nimium felix plorataque nato 
umbra venit. longe Furiarum sibila, longe 
tergeminus custos, penitus via longa patescat 
manibus egregiis. eat horrendumque silentis 
accedat domini solium, gratesque supremas 
perferat, et totidem iuveni roget anxius annos. 
Macte pio gemitu! dabimus solacia dignis 
luctibus Aoniasque tuo sacrabimus ultro 
inferias, Etrusce, seni! tu largus Eoa  
germina, tu messes Cilicumque Arabumque superbas 
merge rogis; ferat ignis opes heredis et alto 
aggere missuri nitido pia nubila caelo 
stipentur cineres nos non arsura feremus 
munera, venturosque tuus durabit in annos 
me monstrante dolor. neque enim mihi flere parentem 
ignotum; similis gemui proiectus ad ignem. 
ille mihi tua damna dies compescere cantu 
suadet et ipse tuli quos nunc tibi confero questus. 
Non tibi clara quidem, senior placidissime, gentis 
linea nec proavis demissum stemma, sed ingens 
supplevit fortuna genus culpamque parentum 
occuluit. nec enim dominos de plebe tulisti, 
sed quibus occasus pariter famulantur et ortus. 
nec pudor iste tibi quid enim terrisque poloque 
parendi sine lege manet? vice cuncta reguntur 
alternisque premunt. propriis sub regibus omnis 
terra; premit felix regum diademata Roma; 
hanc ducibus frenare datum; mox crescit in illos 
imperium superis. sed habent et numina legem 
servit et astrorum velox chorus et vaga servit 
luna, nec iniussae totiens redit orbita luci. 
et modo si fas est aequare iacentia summis 
pertulit et saevi Tirynthius horrida regis 
pacta, nec erubuit famulantis fistula Phoebi. 
Sed neque barbaricis Latio transmissus ab oris 
Smyrna tibi gentile solum potusque verendo 
fonte Meles Hermique vadum, quo Lydius intrat 
Bacchus et aurato reficit sua cornua limo. 
laeta dehinc series variisque ex ordine curis 
auctus honos; semperque gradi prope numina, semper 
Caesareum coluisse latus sacrisque deorum 
arcanis haerere datum. Tibereia primum 
aula tibi vixdum ora nova mutante iuventa 
panditur hic annis multa super indole victis  
libertas oblata venit nec proximus heres, 
immitis quamquam et Furiis agitatus, abegit. 
hinc et in Arctoas tenuis comes usque pruinas 
terribilem affatu passus visuque tyrannum 
immanemque suis, ut qui metuenda ferarum 
corda domant mersasque iubent iam sanguine tacto 
reddere ab ore manus et nulla vivere praeda. 
praecipuos sed enim merito surrexit in actus 
nondum stelligerum senior dimissus in axem 
Claudius et longo transmittit habere nepoti.  
quis superos metuens pariter tot templa, tot aras 
promeruisse datur? summi Iovis aliger Arcas 
nuntius; imbrifera potitur Thaumantide Iuno; 
stat celer obsequio iussa ad Neptunia Triton 
tu totiens mutata ducum iuga rite tulisti 
integer, inque omni felix tua cumba profundo. 
Iamque piam lux alta domum praecelsaque toto 
intravit Fortuna gradu; iam creditur uni 
sanctarum digestus opum partaeque per omnis 
divitiae populos magnique impendia mundi. 
quicquid ab auriferis eiectat Hiberia fossis, 
Dalmatico quod monte nitet, quod messibus Afris 
verritur, aestiferi quicquid terit area Nili, 
quodque legit mersus pelagi scrutator Eoi, 
et Lacedaemonii pecuaria culta Galesi 
perspicuaeque nives Massylaque robora et Indi 
dentis honos uni parent commissa ministro, 
quae Boreas quaeque Eurus atrox, quae nubilus Auster 
invehit hibernos citius numeraveris imbres 
silvarumque comas. vigil iste animique sagacis 
et citus evolvit quantum Romana sub omni 
pila die quantumque tribus, quid templa, quid alti 
undarum cursus, quid propugnacula poscant 
aequoris aut longe series porrecta viarum;  
quod domini celsis niteat laquearibus aurum, 
quae divum in vultus igni formanda liquescat 
massa, quid Ausoniae scriptum crepet igne Monetae. 
Hinc tibi rara quies animoque exclusa voluptas, 
exiguaeque dapes et numquam laesa profundo 
cura mero; sed iura tamen genialia cordi 
et mentem vincire toris ac iungere festa 
conubia et fidos domino genuisse clientes. 
quis sublime genus formamque insignis Etruscae 
nesciat? haudquaquam proprio mihi cognita visu, 
sed decus eximium famae par reddit imago, 
et sibimet similis natorum gratia monstrat. 
nec vulgare genus; fasces summamque curulem 
frater et Ausonios enses mandataque fidus 
signa tulit, cum prima truces amentia Dacos 
impulit et magno gens est damnata triumpho. 
sic quicquid patrio cessatum a sanguine, mater 
reddidit, obscurumque latus clarescere vidit 
conubio gavisa domus. nec pignora longe; 
quippe bis ad partus venit Lucina manuque 
ipsa levi gravidos tetigit fecunda labores. 
felix a! si longa dies, si cernere vultus 
natorum viridisque genas tibi iusta dedissent 
stamina. sed media cecidere abrupta iuventa 
gaudia, florentesque manu scidit Atropos annos; 
qualia pallentes declinant lilia culmos 
pubentesque rosae primos moriuntur ad austros, 
aut ubi verna novis exspirat purpura pratis. 
illa, sagittiferi, circumvolitastis, Amores, 
funera maternoque rogos unxistis amomo; 
nec modus aut pennis laceris aut crinibus ignem 
spargere, collectaeque pyram struxere pharetrae. 
quas tunc inferias aut quae lamenta dedisses  
maternis, Etrusce, rogis, qui funera patris 
haud matura putas atque hos pius ingemis annos! 
Illum et qui nutu superas nunc temperat arces, 
progeniem claram terris partitus et astris, 
laetus Idymaei donavit honore triumphi 
dignatusque loco victricis et ordine pompae 
non vetuit, tenuesque nihil minuere parentes. 
atque idem in cuneos populo deduxit equestres 
mutavitque genus laevaeque ignobile ferrum 
exuit et celso natorum aequavit honorem. 
dextra bis octonis fluxerunt saecula lustris, 
atque aevi sine nube tenor. quam dives in usus 
natorum totoque volens excedere censu, 
testis adhuc largi nitor inde assuetus Etrusci, 
cui tua non humilis dedit indulgentia mores 
hunc siquidem amplexu semper revocante tenebas 
blandus et imperio numquam pater; huius honori 
pronior ipse etiam gaudebat cedere frater. 
Quas tibi devoti iuvenes pro patre renato, 
summe ducum, grates, aut quae pia vota rependunt! 
tu seu tarda situ rebusque exhausta senectus 
erravit, seu blanda diu Fortuna regressum 
maluit attonitum et venturi fulminis ictus 
horrentem tonitru tantum lenique procella 
contentus monuisse senem; cumque horrida supra 
aequora curarum socius procul Itala rura 
linqueret, hic molles Campani litoris oras 
et Diomedeas concedere iussus in arces, 
atque hospes, non exsul, erat. nec longa moratus 
Romuleum reseras iterum, Germanice, limen 
maerentemque foves inclinatosque penates 
erigis. haut mirum, ductor placidissime, quando 
haec est quae victis parcentia foedera Cattis 
quaeque suum Dacis donat clementia montem, 
quae modo Marcomanos post horrida bella vagosque  
Sauromatas Latio non est dignata triumpho. 
Iamque in fine dies, et inexorabile pensum 
deficit. hic maesti pietas me poscit Etrusci 
qualia nec Siculae moderantur carmina rupes 
nec fati iam certus olor saevique marita 
Tereos. heu quantis lassantem brachia vidi 
planctibus et prono fusum super oscula vultu! 
vix famuli comitesque tenent, vix arduus ignis 
summovet. haud aliter gemuit periuria Theseus 
litore, qui falsis deceperat Aegea velis. 
tunc immane gemens foedatusque ora tepentes 
affatur cineres cur nos, fidissime, linquis 
Fortuna redeunte, pater? modo numina magni 
praesidis atque breves superum placavimus iras, 
nec frueris; tantique orbatus muneris usu 
ad manes, ingrate, fugis. nec flectere Parcas 
aut placare malae datur aspera numina Lethes? 
felix, cui magna patrem cervice vehenti 
sacra Mycenaeae patuit reverentia flammae, 
quique tener saevis genitorem Scipio Poenis 
abstulit, et Lydi pietas temeraria Lausi. 
ergo et Thessalici coniunx pensare mariti 
funus et immitem potuit Styga vincere supplex 
Thracius? hoc quanto melius pro patre liceret! 
non totus rapiere tamen, nec funera mittam 
longius; hic manes, hic intra tecta tenebo 
tu custos dominusque laris, tibi cuncta tuorum 
parebunt; ego rite minor semperque secundus 
assiduas libabo dapes et pocula sacris 
manibus effigiesque colam te lucida saxa, 
te similem doctae referet mihi linea cerae; 
nunc ebur et fulvum vultus imitabitur aurum. 
inde viam morum longaeque examina vitae 
adfatusque pios monituraque somnia poscam.  
Talia dicentem genitor dulcedine laeta 
audit, et immites lente descendit ad umbras 
verbaque dilectae fert narraturus Etruscae. 
Salve supremum, senior mitissime patrum, 
supremumque vale, qui numquam sospite nato 
triste chaos maestique situs patiere sepulcri. 
semper odoratis spirabunt floribus arae, 
semper et Assyrios felix bibet urna liquores 
et lacrimas, qui maior honos. hic sacra litabit 
manibus eque tua tumulum tellure levabit. 
nostra quoque exemplo meritus tibi carmina sancit 
hoc etiam gaudens cinerem donasse sepulcro. 
CAPILLI FLAVI EARINI 
Ite, comae, facilemque precor transcurrite pontum, 
ite coronato recubantes molliter auro; 
ite, dabit cursus mitis Cytherea secundos 
placabitque notos, fors et de puppe timenda 
transferet inque sua ducet super aequora concha. 
Accipe laudatos, iuvenis Phoebeie, crines 
quos tibi Caesareus donat puer, accipe laetus 
intonsoque ostende patri. sine dulce nitentes 
comparet atque diu fratris putet esse Lyaei. 
forsan et ipse comae numquam labentis honorem 
praemetet atque alio clusum tibi ponet in auro. 
Pergame, pinifera multum felicior Ida, 
illa licet sacrae placeat sibi nube rapinae 
nempe dedit superis illum quem turbida semper 
Iuno videt refugitque manum nectarque recusat, 
at tu grata deis pulchroque insignis alumno 
misisti Latio, placida quem fronte ministrum 
Iuppiter Ausonius pariter Romanaque Iuno  
aspiciunt et uterque probant. nec tanta potenti 
terrarum domino divum sine mente voluptas. 
Dicitur Idalios Erycis de vertice lucos 
dum petit et molles agitat Venus aurea cygnos, 
Pergameas intrasse domos ubi maximus aegris 
auxiliator adest et festinantia sistens 
fata salutifero mitis deus incubat angui. 
hic puerum egregiae praeclarum sidere formae 
ipsius ante dei ludentem conspicit aras. 
ac primum subita paulum decepta figura 
natorum de plebe putat; sed non erat illi 
arcus et ex umeris nullae fulgentibus umbrae. 
miratur puerile decus, vultumque comasque 
aspiciens tune Ausonias ait ibis ad arces, 
neglectus Veneri? tu sordida tecta iugumque 
servitii vulgare feres? procul absit ego isti 
quem meruit formae dominum dabo. vade age mecum, 
vade, puer ducam volucri per sidera curru 
donum immane duci; nec te plebeia manebunt 
iura Palatino famulus deberis amori. 
nil ego, nil, fateor, toto tam dulce sub orbe 
aut vidi aut genui. cedet tibi Latmius ultro  
Sangariusque puer, quemque irrita fontis imago 
et sterilis consumpsit amor. te caerula Nais 
mallet et adprensa traxisset fortius urna. 
tu puer ante omnis; solus formosior ille 
cui daberis. sic orsa leves secum ipsa per auras 
tollit olorinaque iubet considere biga. 
nec mora. iam Latii montes veterisque penates 
Evandri, quos mole nova pater inclitus orbis 
excolit et summis aequat Germanicus astris. 
tunc propior iam cura deae, quae forma capillis 
optima, quae vestis roseos accendere vultus 
apta, quod in digitis, collo quod dignius aurum. 
norat caelestis oculos ducis ipsaque taedas  
iunxerat et plena dederat conubia dextra. 
sic ornat crines, Tyrios sic fundit amictus, 
dat radios ignemque suum. cessere priores 
deliciae famulumque greges; hic pocula magno 
prima duci murrasque graves crystallaque portat 
candidiore manu crescit nova gratia Baccho. 
Care puer superis, qui praelibare verendum 
nectar et ingentem totiens contingere dextram 
electus quam nosse Getae, quam tangere Persae 
Armeniique Indique petunt! o sidere dextro 
edite, multa tibi divum indulgentia favit. 
olim etiam, ne prima genas lanugo nitentes 
carperet et pulchrae fuscaret gratia formae, 
ipse deus patriae celsam trans aequora liquit 
Pergamon. haud ulli puerum mollire potestas 
credita, sed tacita iuvenis Phoebeius arte 
leniter haud ullo concussum vulnere corpus 
de sexu transire iubet. tamen anxia curis 
mordetur puerique timet Cytherea dolores. 
nondum pulchra ducis clementia coeperat ortu 
intactos servare mares; nunc frangere sexum 
atque hominem mutare nefas, gavisaque solos 
quos genuit natura videt, nec lege sinistra 
ferre timent famulae natorum pondera matres. 
Tu quoque nunc, iuvenis, genitus si tardius esses, 
umbratusque genas et adultos fortior artus 
non unum gaudens Phoebea ad limina munus 
misisses; patrias nunc solus crinis ad oras 
naviget. hunc multo Paphie saturabat amomo, 
hunc nova tergemina pectebat Gratia dextra. 
huic et purpurei cedet coma saucia Nisi, 
et quam Sperchio tumidus servabat Achilles. 
ipsi, cum primum niveam praecerpere frontem 
decretum est umerosque manu nudare nitentes,  
adcurrunt teneri Paphia cum matre volucres 
expediuntque comas et serica pectore ponunt 
pallia. tunc iunctis crinem incidere sagittis 
atque auro gemmisque locant; rapit ipsa cadentem 
mater et arcanos iterat Cytherea liquores. 
tunc puer e turba, manibus qui forte supinis 
nobile gemmato speculum portaverat auro, 
hoc quoque demus ait patriis nec gratius ullum 
munus erit templis, ipsoque potentius auro. 
tu modo fige aciem et vultus hic usque relinque. 
sic ait et speculum reclusit imagine rapta. 
At puer egregius tendens ad sidera palmas, 
his mihi pro donis, hominum mitissime custos, 
si merui, longa dominum renovare iuventa 
atque orbi servare velis! hoc sidera mecum, 
hoc undae terraeque rogant. eat, oro, per annos 
Iliacos Pyliosque simul, propriosque penates 
gaudeat et secum Tarpeia senescere templa. 
sic ait et motas miratur Pergamos aras. 
AD VXOREM 
Quid mihi maesta die, sociis quid noctibus, uxor, 
anxia pervigili ducis suspiria cura? 
non metuo ne laesa fides aut pectore in isto 
alter amor; nullis in te datur ire sagittis 
audiat infesto licet hoc Rhamnusia vultu, 
non datur. et si egomet patrio de litore raptus 
quattuor emeritis per bella, per aequora lustris 
errarem, tu mille procos intacta fugares, 
non intersectas commenta retexere telas, 
sed sine fraude palam, thalamosque armata negasses.  
dic tamen, unde alta mihi fronte et nubila vultus? 
anne quod Euboicos fessus remeare penates 
auguror et patria senium componere terra? 
cur hoc triste tibi? certe lascivia corde 
nulla nec aut rapidi mulcent te proelia Circi 
aut intrat sensus clamosi turba theatri; 
sed probitas et opaca quies et sordida numquam 
gaudia. quas autem comitem te rapto per undas? 
quamquam, et si gelidas irem mansurus ad Arctos 
vel super Hesperiae vada caligantia Thyles 
aut septemgemini caput impenetrabile Nili, 
hortarere vias. etenim tua nempe benigna 
quam mihi sorte Venus iunctam florentibus annis 
servat et in senium, tua, quae me vulnere primo 
intactum thalamis et adhuc iuvenile vagantem 
fixisti, tua frena libens docilisque recepi, 
et semel insertas non mutaturus habenas 
usque premo. tu me nitidis Albana ferentem 
dona comis sanctoque indutum Caesaris auro 
visceribus complexa tuis, sertisque dedisti 
oscula anhela meis; tu, cum Capitolia nostrae 
infitiata lyrae, saevum ingratumque dolebas 
mecum victa Iovem; tu procurrentia primis 
carmina nostra sonis, totasque in murmure noctes 
aure rapis vigili; longi tu sola laboris 
conscia, cumque tuis crevit mea Thebais annis. 
qualem te nuper Stygias prope raptus ad umbras 
cum iam Lethaeos audirem comminus amnes, 
aspexi, tenuique oculos iam morte cadentes! 
scilicet exhausti Lachesis mihi tempora fati 
te tantum miserata dedit, superique potentes 
invidiam timuere tuam. post ista propinquum 
nunc iter optandosque sinus comes ire moraris? 
heu ubi nota fides totque explorata per usus, 
qua veteres Latias Graias heroidas aequas?  
isset ad Iliacas quid enim deterret amantes? 
Penelope gavisa domos, si passus Vlixes; 
questa est Aegiale, questa est Meliboea relinqui, 
et quam quam saevi! fecerunt maenada planctus. 
nec minor his tu nosse fidem vitamque maritis 
dedere. sic certe cineres umbramque priorem 
quaeris adhuc, sic exsequias amplexa canori 
coniugis ingentes iterasti pectore planctus, 
iam mea. nec pietas alia est tibi curaque natae 
sic et mater amas, sic numquam corde recedit 
nata tuo, fixamque animi penetralibus imis 
nocte dieque tenes. non sic Trachinia nidos 
Alcyone, vernos non sic Philomela penates 
circumit amplectens animamque in pignora transfert. 
et nunc illa tenet viduo quod sola cubili 
otia iam pulchrae terit infecunda iuventae. 
sed venient, plenis venient conubia taedis. 
sic certe formaeque bonis animique meretur; 
sive chelyn complexa petit seu voce paterna 
discendum Musis sonat et mea carmina flectit, 
candida seu molli diducit bracchia motu, 
ingenium probitas artemque modestia vincit. 
nonne leves pueros, non te, Cytherea, pudebit 
hoc cessare decus? nec tantum Roma iugales 
conciliare toros festasque accendere taedas 
fertilis et nostra generi tellure dabuntur. 
non adeo Vesuvinus apex et flammea diri 
montis hiems trepidas exhausit civibus urbes 
stant populisque vigent. hinc auspice condita Phoebo 
tecta Dicarchei portusque et litora mundi 
hospita at hinc magnae tractus imitantia Romae 
quae Capys advectis implevit moenia Teucris. 
nostra quoque et propriis tenuis nec rara colonis  
Parthenope, cui mite solum trans aequora vectae 
ipse Dionaea monstravit Apollo columba. 
Has ego te sedes nam nec mihi barbara Thrace 
nec Libye natale solum transferre laboro, 
quas et mollis hiems et frigida temperat aestas, 
quas imbelle fretum torpentibus adluit undis. 
pax secura locis et desidis otia vitae 
et numquam turbata quies somnique peracti. 
nulla foro rabies aut strictae in iurgia leges 
morum iura viris solum et sine fascibus aequum. 
quid nunc magnificas species cultusque locorum 
templaque et innumeris spatia interstincta columnis, 
et geminam molem nudi tectique theatri 
et Capitolinis quinquennia proxima lustris, 
quid laudem litus libertatemque Menandri, 
quam Romanus honos et Graia licentia miscent? 
nec desunt variae circa oblectamina vitae 
sive vaporiferas, blandissima litora, Baias, 
enthea fatidicae seu visere tecta Sibyllae 
dulce sit Iliacoque iugum memorabile remo, 
seu tibi Bacchei vineta madentia Gauri 
Teleboumque domos, trepidis ubi dulcia nautis 
lumina noctivagae tollit Pharus aemula lunae, 
caraque non molli iuga Surrentina Lyaeo, 
quae meus ante alios habitator Pollius auget, 
Dinarumque lacus medicos Stabiasque renatas. 
mille tibi nostrae referam telluris amores? 
sed satis hoc, coniunx, satis est dixisse creavit 
me tibi, me socium longos astrinxit in annos. 
nonne haec amborum genetrix altrixque videri 
digna? sed ingratus qui plura adnecto tuisque 
moribus indubito venies, carissima coniunx, 
praeveniesque etiam. sine me tibi ductor aquarum  
Thybris et armiferi sordebunt tecta Quirini.  
SEPTIMVS DECIMVS CONSVLATVS IMP. AVG. GERMANICI 
Laeta bis octonis accedit purpura fastis 
Caesaris insignemque aperit Germanicus annum, 
atque oritur cum sole novo, cum grandibus astris 
clarius ipse nitens et primo maior Eoo. 
exsultent leges Latiae, gaudete, curules, 
et septemgemino iactantior aethera pulset 
Roma iugo, plusque ante alias Evandrius arces 
collis ovet subiere novi Palatia fasces 
et requiem bis sextus honos precibusque receptis 
curia Caesareum gaudet vicisse pudorem. 
ipse etiam immensi reparator maximus aevi 
attollit vultus et utroque a limine grates 
Ianus agit, quem tu vicina Pace ligatum 
omnia iussisti componere bella novique 
in leges iurare fori. levat ecce supinas 
hinc atque inde manus geminaque haec voce profatur 
salve, magne parens mundi, qui saecula mecum 
instaurare paras, talem te cernere semper 
mense meo tua Roma cupit; sic tempora nasci,  
sic annos intrare decet. da gaudia fastis 
continua; hos umeros multo sinus ambiat ostro 
et properata tuae manibus praetexta Minervae. 
aspicis ut templis alius nitor, altior aris 
ignis et ipsa meae tepeant tibi sidera brumae, 
moribus atque tuis gaudent turmaeque tribusque 
purpureique patres, lucemque a consule ducit 
omnis honos. quid tale, precor, prior annus habebat? 
dic age, Roma potens, et mecum, longa Vetustas, 
dinumera fastos nec parva exempla recense, 
sed quae sola meus dignetur vincere Caesar. 
ter Latio deciesque tulit labentibus annis 
Augustus fasces, sed coepit sero mereri 
tu iuvenis praegressus avos. et quanta recusas, 
quanta vetas! flectere tamen precibusque senatus 
permittes hunc saepe diem. manet insuper ordo 
longior, et totidem felix tibi Roma curules 
terque quaterque dabit. mecum altera saecula condes, 
et tibi longaevi renovabitur ara parentis; 
mille tropaea feres, tantum permitte triumphos. 
restat Bactra novis, restat Babylona tributis 
frenari; nondum gremio Iovis Indica laurus, 
nondum Arabes Seresque rogant, nondum omnis honorem 
annus habet, cupiuntque decem tua nomina menses. 
Sic Ianus, clausoque libens se poste recepit. 
tunc omnes patuere dei laetoque dederunt 
signa polo, longamque tibi rex, magne, iuventam 
annuit atque suos promisit Iuppiter annos.  
EVCHARISTICON AD IMP. AVG. GERM. DOMITIANVM 
Regia Sidoniae convivia laudat Elissae, 
qui magnum Aenean Laurentibus intulit arvis; 
Alcinoique dapes mansuro carmine monstrat, 
aequore qui multo reducem consumpsit Vlixem 
ast ego cui sacrae Caesar nova gaudia cenae 
nunc primum dominaque dedit consurgere mensa, 
qua celebrem mea vota lyra, quas solvere grates 
sufficiam? non, si pariter mihi vertice laeto 
nectat odoratas et Smyrna et Mantua lauros, 
digna loquar. mediis videor discumbere in astris 
cum Iove et Iliaca porrectum sumere dextra 
immortale merum. steriles transmisimus annos 
haec aevi mihi prima dies, hic limina vitae. 
tene ego, regnator terrarum orbisque subacti 
magne parens, te, spes hominum, te, cura deorum, 
cerno iacens? datur haec iuxta, datur ora tueri 
vina inter mensasque, et non assurgere fas est? 
Tectum augustum, ingens, non centum insigne columnis, 
sed quantae superos caelumque Atlante remisso 
sustentare queant. stupet hoc vicina Tonantis 
regia, teque pari laetantur sede locatum 
numina. nec magnum properes excedere caelum 
tanta patet moles effusaeque impetus aulae 
liberior, campi multumque amplexus operti 
aetheros, et tantum domino minor; ille penates 
implet et ingenti genio iuvat. aemulus illic 
mons Libys Iliacusque nitet,  multa Syene 
et Chios et glaucae certantia Doridi saxa; 
Lunaque portandis tantum suffecta columnis. 
longa supra species fessis vix culmina prendas 
visibus auratique putes laquearia caeli.  
hic cum Romuleos proceres trabeataque Caesar 
agmina mille simul iussit discumbere mensis, 
ipsa sinus accincta Ceres Bacchusque laborat 
sufficere. aetherii felix sic orbita fluxit 
Triptolemi, sic vitifero sub palmite nudos 
umbravit colles et sobria rura Lyaeus. 
Sed mihi non epulas Indisque innixa columnis 
robora Maurorum famulasque ex ordine turmas, 
ipsum, ipsum cupido tantum spectare vacavit 
tranquillum vultu sed maiestate serena 
mulcentem radios summittentemque modeste 
fortunae vexilla suae; tamen ore nitebat 
dissimulatus honos. talem quoque barbarus hostis 
posset et ignotae conspectum agnoscere gentes. 
non aliter gelida Rhodopes in valle recumbit 
dimissis Gradivus equis; sic lubrica ponit 
membra Therapnaea resolutus gymnade Pollux, 
sic iacet ad Gangen Indis ululantibus Euhan, 
sic gravis Alcides post horrida iussa reversus 
gaudebat strato latus adclinare leoni. 
parva loquor necdum aequo tuos, Germanice, vultus 
talis, ubi Oceani finem mensasque revisit 
Aethiopum sacro diffusus nectare vultus 
dux superum secreta iubet dare carmina Musas 
et Pallenaeos Phoebum laudare triumphos. 
Di tibi namque animas saepe exaudire minores 
dicuntur patriae bis terque exire senectae 
annuerint fines. rata numina miseris astris, 
templaque des habitesque domos. saepe annua pandas 
limina, saepe novo Ianum lictore salutes, 
saepe coronatis iteres quinquennia lustris. 
qua mihi felices epulas mensaeque dedisti 
sacra tuae, talis longo post tempore venit 
lux mihi, Troianae qualis sub collibus Albae, 
cum modo Germanas acies modo Daca sonantem 
proelia Palladio tua me manus induit auro.  
EPISTOLA AD VITORIVM MARCELLVM 
Curre per Euboicos non segnis, epistola, campos, 
hac ingressa vias qua nobilis Appia crescit 
in latus et molles solidus premit agger harenas; 
atque ubi Romuleas velox penetraveris arces, 
continuo dextras flavi pete Thybridis oras, 
Lydia qua penitus stagnum navale coercet 
ripa suburbanisque vadum praetexitur hortis. 
illic egregium formaque animisque videbis 
Marcellum et celso praesignem vertice nosces. 
cui primam solito vulgi de more salutem, 
mox inclusa modis haec reddere verba memento 
iam terras volucremque polum fuga veris aquosi 
laxat et Icariis caelum latratibus urit; 
ardua iam densae rarescunt moenia Romae. 
hos Praeneste sacrum, nemus hos glaciale Dianae, 
Algidus aut horrens aut Tuscula protegit umbra, 
Tiburis hi lucos Anienaque frigora captant. 
te quoque clamosae quaenam plaga mitior Vrbi 
subtrahit? aestivos quo decipis aere soles? 
quid tuus ante omnis, tua cura potissima, Gallus, 
nec non noster amor, dubium morumne probandus 
ingeniine bonis? Latiis aestivat in oris, 
anne metalliferae repetit iam moenia Lunae 
Tyrrhenasque domos? quod si tibi proximus haeret, 
non ego nunc vestro procul a sermone recedo. 
certum est inde sonus geminas mihi circumit aures. 
sed tu, dum nimio possessa Hyperione flagrat 
torva Cleonaei iuba sideris, exue curis 
pectus et assiduo temet furare labori.  
et sontes operit pharetras arcumque retendit 
Parthus, et Eleis auriga laboribus actos 
Alpheo permulcet equos, et nostra fatescit 
laxaturque chelys vires instigat alitque 
tempestiva quies; maior post otia virtus. 
talis cantata Briseide venit Achilles 
acrior et positis erupit in Hectora plectris. 
te quoque flammabit tacite repetita parumper 
desidia et solitos novus exsultabis in actus. 
certe iam Latiae non miscent iurgia leges, 
et pacem piger annus habet, messesque reversae 
dimisere forum, nec iam tibi turba reorum 
vestibulo querulique rogant exire clientes. 
cessat centeni moderatrix iudicis hasta, 
qua tibi sublimi iam nunc celeberrima fama 
eminet et iuvenis facundia praeterit annos. 
felix curarum, cui non Heliconia cordi 
serta nec imbelles Parnasi e vertice laurus, 
sed viget ingenium et magnos accinctus in usus 
fert animus quascumque vices. nos otia vitae 
solamur cantu ventosaque gaudia famae 
quaerimus. en egomet somnum et geniale secutus 
litus ubi Ausonio se condidit hospita portu 
Parthenope, tenues ignavo pollice chordas 
pulso Maroneique sedens in margine templi 
sumo animum et magni tumulis adcanto magistri 
at tu, si longi cursum dabit Atropos aevi 
detque precor Latiique ducis sic numina pergant, 
quem tibi posthabito studium est coluisse Tonante, 
quique tuos alio subtexit munere fasces 
et spatia obliquae mandat renovare Latinae! 
forsitan Ausonias ibis frenare cohortes 
aut Rheni populos aut nigrae litora Thyles 
aut Histrum servare datur metuendaque portae 
limina Caspiacae. nec enim tibi sola potentis  
eloquii virtus sunt membra accommoda bellis, 
quique gravem tarde subeant thoraca lacerti 
seu campo pedes ire pares, est agmina supra 
nutaturus apex; seu frena sonantia flectes, 
serviet asper equus. nos facta aliena canendo  
vergimur in senium propriis tu pulcher in armis 
ipse canenda geres parvoque exempla parabis 
magna Getae, dignos quem iam nunc belliger actus 
poscit avos praestatque domi novisse triumphos. 
surge, agedum, iuvenemque puer deprende parentem, 
stemmate materno felix, virtute paterna. 
iam te blanda sinu Tyrio sibi curia felix 
educat et cunctas gaudet spondere curules. 
Haec ego Chalcidicis ad te, Marcelle, sonabam 
litoribus, fractas ubi Vesvius erigit iras 
aemula Trinacriis volvens incendia flammis. 
mira fides! credetne virum ventura propago, 
cum segetes iterum, cum iam haec deserta virebunt, 
infra urbes populosque premi proavitaque tanto 
rura abiisse mari? necdum letale minari 
cessat apex. procul ista tuo sint fata Teate, 
nec Marrucinos agat haec insania montes. 
Nunc si forte meis quae sint exordia musis 
scire petis, iam Sidonios emensa labores 
Thebais optato collegit carbasa portu 
Parnasique iugis silvaque Heliconide festis 
tura dedit flammis et virginis exta iuvencae 
votiferaque meas suspendit ab arbore vittas. 
nunc vacuos crines alio subit infula nexu 
Troia quidem magnusque mihi temptatur Achilles, 
sed vocat arcitenens alio pater armaque monstrat 
Ausonii maiora ducis. trahit impetus illo  
iam pridem retrahitque timor. stabuntne sub illa 
mole umeri an magno vincetur pondere cervix? 
dic, Marcelle, feram? fluctus an sueta minores 
nosse ratis nondum Ioniis credenda periclis? 
Iamque vale et penitus voti tibi vatis honorem 
corde exire veta. nec enim Tirynthius, almae 
pectus amicitiaecedet tibi gloria fidi 
Theseos, et lacerum qui circa moenia Troiae 
Priamiden caeso solacia traxit amico. 
HERCVLES EPITRAPEZIOS NOVI VINDICIS 
Forte remittentem curas Phoeboque levatum 
pectora, cum patulis tererem vagus otia Saeptis 
iam moriente die, rapuit me cena benigni 
Vindicis. haec imos animi perlapsa recessus 
inconsumpta manet neque enim ludibria ventris 
hausimus aut epulas diverso a sole petitas 
vinaque perpetuis aevo certantia fastis. 
a miseri, quos nosse iuvat quid Phasidis ales 
distet ab hiberna Rhodopes grue, quis magis anser 
exta ferat, cur Tuscus aper generosior Vmbro, 
lubrica qua recubent conchylia mollius alga. 
nobis verus amor medioque Helicone petitus 
sermo hilaresque ioci brumalem absumere noctem 
suaserunt mollemque oculis expellere somnum, 
donec ab Elysiis prospexit sedibus alter 
Castor et hesternas risit Tithonia mensas. 
o bona nox iunctaque utinam Tirynthia luna! 
nox et Erythraeis Thetidis signanda lapillis 
et memoranda diu geniumque habitura perennem!  
mille ibi tunc species aerisque eborisque vetusti 
atque locuturas mentito corpore ceras 
edidici. quis namque oculis certaverit usquam 
Vindicis, artificum veteres agnoscere ductus 
et non inscriptis auctorem reddere signis? 
hic tibi quae docto multum vigilata Myroni 
aera, laboriferi vivant quae marmora caelo 
Praxitelis, quod ebur Pisaeo pollice rasum, 
quid Polycleteis iussum spirare caminis, 
linea quae veterem longe fateatur Apellen, 
monstrabit namque haec, quotiens chelyn exuit, illi 
desidia est, hic Aoniis amor avocat antris. 
Haec inter castae genius tutelaque mensae 
Amphitryoniades multo mea cepit amore 
pectora nec longo satiavit lumina visu 
tantus honos operi finesque inclusa per artos 
maiestas. deus ille, deus! seseque videndum 
indulsit, Lysippe, tibi parvusque videri 
sentirique ingens! et cum mirabilis intra 
stet mensura pedem, tamen exclamare libebit, 
si visus per membra feres hoc pectore pressus 
vastator Nemees; haec exitiale ferebant 
robur et Argoos frangebant brachia remos. 
ac spatio tam magna brevi mendacia formae! 
quis modus in dextra, quanta experientia docti 
artificis curis pariter gestamina mensae 
fingere et ingentes animo versare colossos! 
tale nec Idaeis quicquam Telchines in antris 
nec stolidus Brontes nec, qui polit arma deorum, 
Lemnius exigua potuisset ludere massa. 
nec torva effigies epulisque aliena remissis, 
sed qualem parci domus admirata Molorchi 
aut Aleae lucis vidit Tegeaea sacerdos;  
qualis et Oetaeis emissus in astra favillis 
nectar adhuc torva laetus Iunone bibebat 
sic mitis vultus, veluti de pectore gaudens, 
hortatur mensas. tenet haec marcentia fratris 
pocula, at haec clavae meminit manus; aspera sedis 
sustinet et cultum Nemeaeo tegmine saxum. 
Digna operi fortuna sacro. Pellaeus habebat 
regnator laetis numen venerabile mensis 
et comitem occasus secum portabat et ortus, 
praestabatque libens modo qua diademata dextra 
abstulerat dederatque et magnas verterat urbes. 
semper ab hoc animos in crastina bella petebat, 
huic acies semper victor narrabat opimas, 
sive catenatos Bromio detraxerat Indos, 
seu clusam magna Babylona refregerat hasta, 
seu Pelopis terras libertatemque Pelasgam 
obruerat bello; magnoque ex agmine laudum 
fertur Thebanos tantum excusasse triumphos. 
ille etiam, magnos fatis rumpentibus actus, 
cum traheret letale merum, iam mortis opaca 
nube gravis vultus alios in numine caro 
aeraque supremis timuit sudantia mensis. 
Mox Nasamoniaco decus admirabile regi 
possessum; fortique deo libavit honores 
semper atrox dextra periuroque ense superbus 
Hannibal. Italicae perfusum sanguine gentis 
diraque Romuleis portantem incendia tectis 
oderat, et cum epulas, et cum Lenaea dicaret 
dona, deus castris maerens comes ire nefandis, 
praecipue cum sacrilega face miscuit arces 
ipsius immeritaeque domos ac templa Sagunti 
polluit et populis Furias immisit honestas.  
Nec post Sidonii letum ducis aere potita 
egregio plebeia domus. convivia Syllae 
ornabat semper claros intrare penates 
assuetum et felix dominorum stemmate signum. 
Nunc quoque, si mores humanaque pectora curae 
nosse deis, non aula quidem, Tirynthie, nec te 
regius ambit honos, sed casta ignaraque culpae 
mens domini, cui prisca fides coeptaeque perenne 
foedus amicitiae. scit adhuc florente sub aevo 
par magnis Vestinus avis, quem nocte dieque 
spirat et in carae vivit complexibus umbrae. 
hic igitur tibi laeta quies, fortissime divum 
Alcide, nec bella vides pugnasque feroces, 
sed chelyn et vittas et amantes carmina laurus.  
hic tibi sollemni memorabit carmine quantus 
Iliacas Geticasque domos quantusque nivalem 
Stymphalon quantusque iugis Erymanthon aquosis 
terrueris, quem te pecoris possessor Hiberi, 
quem tulerit saevae Mareoticus arbiter arae; 
hic penetrata tibi spoliataque limina mortis 
concinet et flentes Libyae Scythiaeque puellas. 
nec te regnator Macetum nec barbarus umquam 
Hannibal aut saevi posset vox horrida Syllae 
his celebrare modis. certe tu, muneris auctor, 
non aliis malles oculis, Lysippe, probari. 
GRATVLATIO AD IVLIVM MENECRATEN 
Pande fores superum vittataque templa Sabaeis 
nubibus et pecudum fibris spirantibus imple, 
Parthenope; clari genus ecce Menecratis auget 
tertia iam soboles. procerum tibi nobile vulgus 
crescit et insani solatur damna Vesevi. 
nec solum festas secreta Neapolis aras 
ambiat et socii portus dilectaque miti 
terra Dicarcheo nec non plaga cara madenti  
Surrentina deo sertis altaria cingat, 
materni qua litus avi, quem turba nepotum 
circumit et similes contendit reddere vultus. 
gaudeat et Libyca praesignis avunculus hasta, 
quaeque sibi genitos putat attollitque benigno 
Polla sinu. macte, o iuvenis, qui tanta merenti 
lumina das patriae. dulcis tremit ecce tumultus 
tot dominis clamata domus. procul atra recedat 
Invidia atque alio liventia pectora flectat 
his senium longaeque decus virtutis et alba 
Atropos et patrius lauros promisit Apollo. 
Ergo quod Ausoniae pater augustissimus urbis 
ius tibi tergeminae dederat laetabile prolis, 
omen erat. venit totiens Lucina piumque 
intravit repetita larem. sic fertilis, oro, 
stet domus et donis numquam mutata sacratis. 
macte, quod et proles tibi saepius aucta virili 
robore, sed iuveni laetanda et virgo parenti 
aptior his virtus, citius dabit illa nepotes, 
qualis maternis Helene iam digna palaestris 
inter Amyclaeos reptabat candida fratres; 
vel qualis caeli facies, ubi nocte serena 
admovere iubar mediae duo sidera lunae. 
Sed queror haud faciles, iuvenum rarissime, questus 
irascorque etiam, quantum irascuntur amantes. 
tantane me decuit vulgari gaudia fama 
noscere? cumque tibi vagiret tertius infans, 
protinus ingenti non venit nuntia cursu 
littera, quae festos cumulare altaribus ignes 
et redimire chelyn postesque ornare iuberet 
Albanoque cadum sordentem promere fumo 
et cantu signare diem? sed tardus inersque 
nunc demum mea vota cano tua culpa tuusque 
hic pudor. ulterius sed enim producere questus 
non licet; en hilaris circumstat turba tuorum 
defensatque patrem. quem non hoc agmine vincas?  
di patrii, quos auguriis super aequora magnis 
litus ad Ausonium devexit Abantia classis, 
tu, ductor populi longe migrantis, Apollo, 
cuius adhuc volucrem laeva cervice sedentem 
respiciens blande felix Eumelus adorat, 
tuque, Actaea Ceres, cursu cui semper anhelo 
votivam taciti quassamus lampada mystae, 
et vos, Tyndaridae, quos non horrenda Lycurgi 
Taygeta umbrosaeque magis coluere Therapnae 
hos cum plebe sua patrii servate penates. 
sint, qui fessam aevo crebrisque laboribus urbem 
voce opibusque iuvent viridique in nomine servent. 
his placidos genitor mores largumque nitorem 
monstret avus, pulchrae studium virtutis uterque. 
quippe et opes et origo sinunt hanc lampade prima 
patricias intrare fores, hos pube sub ipsa, 
si modo prona bonis invicti Caesaris adsint 
numina, Romulei limen pulsare senatus. 
EPICEDION IN PRISCILLAM 
Si manus aut similes docilis mihi fingere ceras 
aut ebur impressis aurumve animare figuris, 
hinc, Priscilla, tuo solacia grata marito 
conciperem. namque egregia pietate meretur 
ut vel Apelleo vultus signata colore, 
Phidiaca vel nata manu reddare dolenti. 
sic auferre rogis umbram conatur, et ingens 
certamen cum Morte gerit, curasque fatigat   
artificum inque omni te quaerit amare metallo. 
sed mortalis honos, agilis quem dextra laborat. 
nos tibi, laudati iuvenis rarissima coniunx, 
longa nec obscurum finem latura perenni 
temptamus dare iusta lyra, modo dexter Apollo 
quique venit iuncto mihi semper Apolline Caesar 
annuat haut alio melius condere sepulcro. 
Sera quidem tanto struitur medicina dolori, 
altera cum volucris Phoebi rota torqueat annum; 
sed cum plaga recens et adhuc in vulnere primo 
nigra domus questu, miseram qua accessus ad aurem 
coniugis orbati? tunc flere et scindere vestes 
et famulos lassare greges et vincere planctus 
Fataque et iniustos rabidis pulsare querelis 
caelicolas solamen erat. licet ipse levandos 
ad gemitus silvis comitatus et amnibus Orpheus 
afforet atque omnis pariter matertera vatem, 
omnis Apollineus tegeret Bacchique sacerdos 
nil cantus, nil fila deis pallentis Averni 
Eumenidumque audita comis mulcere valerent 
tantus in attonito regnabat pectore luctus. 
nunc etiam ad planctus refugit iam plana cicatrix 
dum canimus, gravibusque oculis uxorius instat 
imber. habentne pios etiamnum haec lumina fletus? 
mira fides! citius genetrix Sipylea feretur 
exhausisse genas, citius Tithonida maesti 
deficient rores aut exsatiata fatiscet 
mater Achilleis hiemes adfrangere bustis. 
macte animi! notat ista deus qui flectit habenas 
orbis et humanos propior Iove digerit actus, 
maerentemque videt; lectique arcana ministri 
hinc etiam documenta capit, quod diligis umbram 
et colis exsequias. hic est castissimus ardor, 
hic amor a domino meritus censore probari.  
Nec mirum, si vos collato pectore mixtos 
iunxit inabrupta concordia longa catena. 
illa quidem nuptumque prior taedasque marito 
passa alio, sed te ceu virginitate iugatum 
visceribus totis animaque amplexa fovebat; 
qualiter aequaevo sociatam palmite vitem 
ulmus amat miscetque nemus ditemque precatur 
autumnum et caris gaudet redimita racemis. 
laudantur proavis seu pulchrae munere formae, 
quae morum caruere bonis falsaeque potentes 
laudis egent verae tibi quamquam et origo niteret 
et felix species multumque optanda maritis, 
ex te maior honos, unum novisse cubile, 
unum secretis agitare sub ossibus ignem. 
illum nec Phrygius vitiasset raptor amorem 
Dulichiive proci nec qui fraternus adulter 
casta Mycenaeo conubia polluit auro. 
si Babylonos opes, Lydae si pondera gazae 
Indorumque dares Serumque Arabumque potentes 
divitias, mallet cum paupertate pudica 
intemerata mori vitamque rependere famae. 
nec frons triste rigens nimiusque in moribus horror, 
sed simplex hilarisque fides et mixta pudori 
gratia. quod si anceps metus ad maiora vocasset, 
illa vel armiferas pro coniuge laeta catervas 
fulmineosque ignes mediique pericula ponti 
exciperet. melius, quod non adversa probarunt 
quae tibi cura tori, quantus pro coniuge pallor. 
sed meliore via dextros tua vota marito 
promeruere deos, dum nocte dieque fatigas 
numina, dum cunctis supplex advolveris aris 
et mitem genium domini praesentis adoras. 
Audita es, venitque gradu Fortuna benigno. 
vidit quippe pii iuvenis navamque quietem 
intactamque fidem succinctaque pectora curis  
et vigiles sensus et digna evolvere tantas 
sobria corda vices, vidit, qui cuncta suorum 
novit et inspectis ambit latus omne ministris. 
nec mirum videt ille ortus obitusque, quid auster, 
quid boreas hibernus agat, ferrique togaeque 
consilia atque ipsam mentem probat. ille iubatis 
molem immensam umeris et vix tractabile pensum 
imposuit nec enim numerosior altera sacra 
cura domo, magnum late dimittere in orbem 
Romulei mandata ducis, viresque modosque 
imperii tractare manu; quae laurus ab arcto, 
quid vagus Euphrates, quid ripa binominis Histri, 
quid Rheni vexilla ferant quantum ultimus orbis 
cesserit et refugo circumsona gurgite Thyle; 
omnia nam laetas pila attollentia frondes, 
nullaque famosa signatur lancea penna; 
praeterea, fidos dominus si dividat enses, 
pandere quis centum valeat frenare, maniplos 
inter missus eques, quis praecepisse cohorti, 
quem deceat clari praestantior ordo tribuni, 
quisnam frenigerae signum dare dignior alae; 
mille etiam praenosse vices, an merserit agros 
Nilus, an imbrifero Libye sudaverit austro 
cunctaque si numerem, non plura interprete virga 
nuntiat ex celsis ales Tegeaticus astris, 
quaeque cadit liquidas Iunonia virgo per auras 
et picturato pluvium ligat aera gyro, 
quaeque tuas laurus volucri, Germanice, cursu 
Fama vehit praegressa diem tardumque sub astris 
Arcada et in medio linquit Thaumantida caelo. 
Qualem te superi, Priscilla, hominesque benigno 
aspexere die, cum primum ingentibus actis 
admotus coniunx! vicisti gaudia cene 
ipsius, effuso dum pectore prona sacratos 
ante pedes avide domini tam magna merentis  
volveris. Aonio non sic in vertice gaudet, 
quam pater arcani praefecit hiatibus antri 
Delius, aut primi cui ius venerabile thyrsi 
Bacchus et attonitae tribuit vexilla catervae. 
nec tamen hic mutata quies probitasve secundis 
intumuit tenor idem animo moresque modesti 
fortuna crescente manent. fovet anxia curas 
coniugis hortaturque simul flectitque labores. 
ipsa dapes modicas et sobria pocula tradit, 
exemplumque ad erile monet; velut Apula coniunx 
agricolae parci vel sole infecta Sabino, 
quae videt emeriti iam prospectantibus astris 
tempus adesse viri, propere mensasque torosque 
instruit expectatque sonum redeuntis aratri. 
parva loquor. tecum gelidas comes illa per arctos 
Sarmaticasque hiemes Histrumque et pallida Rheni 
frigora, tecum omnes animo durata per aestus 
et, si castra darent, vellet gestare pharetras, 
vellet Amazonia latus intercludere pelta; 
dum te pulverea bellorum nube videret 
Caesarei prope fulmen equi divinaque tela 
vibrantem et magnae sparsum sudoribus hastae. 
Hactenus alma chelys. tempus nunc ponere frondes, 
Phoebe, tuas maestaque comam damnare cupresso. 
Quisnam impacata consanguinitate ligavit 
Fortunam Invidiamque deus? quis iussit iniquas 
aeternum bellare deas? nullamne notavit 
illa domum, torvo quam non haec lumine figat 
protinus et saeva proturbet gaudia dextra? 
florebant hilares inconcussique penates 
nil maestum. quid enim, quamvis infida levisque, 
Caesare tam dextro posset Fortuna timeri? 
invenere viam liventia Fata, piumque 
intravit vis saeva larem. sic plena maligno  
adflantur vineta noto, sic alta senescit 
imbre seges nimio, rapidae sic obvia puppi 
invidet et velis adnubilat aura secundis. 
carpitur eximium fato Priscilla decorem; 
qualiter alta comam silvarum gloria pinus 
seu Iovis igne malo seu iam radice soluta 
deficit et nulli spoliata remurmurat aurae. 
quid probitas aut casta fides, quid numina prosunt 
culta deum? furvae miseram circum undique leti 
vallavere plagae, tenduntur dura sororum 
licia et exacti superest pars ultima fili. 
nil famuli coetus, nil ars operosa medentum 
auxiliata malis; comites tamen undique ficto 
spem simulant vultu, flentem notat illa maritum. 
ille modo infernae nequiquam flumina Lethes 
incorrupta rogat, nunc anxius omnibus aris 
inlacrimat signatque fores et pectore terget 
limina; nunc magni vocat exorabile numen 
Caesaris. heu durus fati tenor! estne quod illi 
non liceat? quantae poterant mortalibus annis 
accessisse morae si tu, pater, omne teneres 
arbitrium? caeco gemeret Mors clusa barathro 
longius, et vacuae posuissent stamina Parcae. 
Iamque cadunt vultus oculisque novissimus error 
optunsaeque aures, nisi cum vox sola mariti 
noscitur; illum unum media de morte reversa 
mens videt, illum aegris circumdat fortiter ulnis 
immotas obversa genas, nec sole supremo 
lumina sed dulci mavult satiare marito. 
tum sic unanimum moriens solatur amantem 
pars animae victura meae, cui linquere possim 
o utinam, quos dura mihi rapit Atropos annos 
parce precor lacrimis, saevo ne concute planctu 
pectora, nec crucia fugientem coniugis umbram. 
linquo equidem thalamos, salvo tamen ordine, maestos 
quod prior exegi longa potiora senecta 
tempora. vidi omni pridem te flore nitentem,  
vidi altae propius propiusque accedere dextrae. 
non in te Fatis, non iam caelestibus ullis 
arbitrium mecum ista fero. tu limite coepto  
tende libens sacrumque latus geniumque potentem 
inrequietus ama. nunc, quod cupis ipse iuberi, 
da Capitolinis aeternum sedibus aurum, 
quo niteat sacri centeno pondere vultus 
Caesaris et propriae signet cultricis amorem. 
sic ego nec Furias nec deteriora videbo 
Tartara et Elysias felix admittar in oras. 
Haec dicit labens sociosque amplectitur artus 
haerentemque animam non tristis in ora mariti 
transtulit et cara pressit sua lumina dextra. 
At iuvenis magno flammatus pectora luctu 
nunc implet saevo viduos clamore penates, 
nunc ferrum laxare cupit, nunc ardua tendit 
in loca vix retinent comites, nunc ore ligato 
incubat amissae mersumque in corde dolorem 
saevus agit, qualis conspecta coniuge segnis 
Odrysius vates positis ad Strymona plectris 
obstupuit tristemque rogum sine carmine flevit. 
ille etiam erecte rupisset tempora vitae, 
ne tu Tartareum chaos incomitata subires, 
set prohibet mens fida ducis mirandaque sacris 
imperiis et maior amor. Quis carmine digno 
exsequias et dona malae feralia pompae 
perlegat? omne illic stipatum examine longo 
ver Arabum Cilicumque fluit floresque Sabaei 
Indorumque arsura seges praereptaque templis 
tura, Palaestini simul Hebraeique liquores 
Coryciaeque comae Cinyreaque germina; et altis 
ipsa toris Serum Tyrioque umbrata recumbit 
tegmine. sed toto spectatur in agmine coniunx 
solus; in hunc magnae flectuntur lumina Romae  
ceu iuvenes natos suprema ad busta ferentem 
is dolor in vultu, tantum crinesque genaeque 
noctis habent. illam tranquillo fine solutam 
felicemque vocant; lacrimas fudere marito. 
Est locus ante urbem qua primum nascitur ingens 
Appia, quaque Italo gemitus Almone Cybebe 
ponit et Idaeos iam non reminiscitur amnis. 
hic te Sidonio velatam molliter ostro 
eximius coniunx nec enim fumantia busta 
clamoremque rogi potuit perferre beato 
composuit, Priscilla, toro. nil longior aetas 
carpere, nil aevi poterunt vitiare labores 
sic cautum membris; tantas venerabile marmor 
spirat opes. mox in varias mutata novaris 
effigies hoc aere Ceres, hoc lucida Gnosis, 
illo Maia tholo, Venus hoc non improba saxo. 
accipiunt vultus haud indignata decoros 
numina circumstant famuli consuetaque turba 
obsequiis, tunc rite tori mensaeque parantur 
assiduae. domus ista, domus! quis triste sepulcrum 
dixerit? hac merito visa pietate mariti 
protinus exclames est hic, agnosco, minister 
illius, aeternae modo qui sacraria genti 
condidit inque alio posuit sua sidera caelo. 
sic, ubi magna novum Phario de litore puppis 
solvit iter iamque innumeros utrimque rudentes 
lataque veliferi porrexit brachia mali 
invasitque vias, in eodem angusta phaselos 
aequore et immensi partem sibi vindicat austri. 
Quid nunc immodicos, iuvenum lectissime, fletus 
corde foves longumque vetas exire dolorem? 
nempe times ne Cerbereos Priscilla tremescat 
latratus? tacet ille piis; ne tardior adsit 
navita proturbetque vadis? vehit ille merentes 
protinus et manes placidus locat hospite cumba.  
praeterea, si quando pio laudata marito 
umbra venit, iubet ire faces Prosperina laetas 
egressasque sacris veteres heroidas antris 
lumine purpureo tristes laxare tenebras 
sertaque et Elysios animae praesternere flores. 
sic manes Priscilla subit; ibi supplice dextra 
pro te Fata rogat, reges tibi tristis Averni 
placat, ut expletis humani finibus aevi 
pacantem terras dominum iuvenemque relinquas 
ipse senex. certae iurant in vota sorores. 
LAVDES CRISPINI VETTI BOLANI FILII 
Rura meus Tyrrhena petit saltusque Tagetis 
Crispinus; nec longa mora est aut avia tellus; 
et mea secreto velluntur pectora morsu, 
udaque turgentes impellunt lumina guttas, 
ceu super Aegaeas hiemes abeuntis amici 
vela sequar spectemque ratem iam fessus ab altis 
rupibus atque oculos longo querar aere vinci. 
Quid? si militiae iam te, puer inclite, primae 
clara rudimenta et castrorum dulce vocaret 
auspicium, quanto manarent gaudia fletu 
quosve darem amplexus! etiamne optanda propinqui 
tristia, ut octonos bis iam tibi circuit orbes 
vita? sed angustis animus robustior annis 
succumbitque oneri, et mentem sua non capit aetas. 
nec mirum non te series inhonora parentum 
obscurum proavis et priscae lucis egentem 
plebeia de stirpe tulit; non sanguine cretus 
turmali trabeaque recens et paupere clavo 
augustam sedem et Latii penetrale senatus  
advena pulsasti, sed praecedente tuorum 
agmine. Romulei qualis per iugera circi 
cum pulcher visu titulis generosus avitis 
exspectatur equus cuius de stemmate longo 
felix demeritos habet admissura parentes, 
illum omnes acuunt plausus, illum ipse volantem 
pulvis et incurvae gaudent agnoscere metae 
sic te, clare puer, genitum sibi curia sensit, 
primaque patricia clausit vestigia luna. 
mox Tyrios ex more sinus tunicamque potentem 
agnovere umeri. sed enim tibi magna parabat 
ad titulos exempla pater. quippe ille iuventam 
protinus ingrediens pharetratum invasit Araxen 
belliger indocilemque fero servire Neroni 
Armeniam. rigidi summam Mavortis agebat 
Corbulo, sed comitem belli sociumque laborum 
ille quoque egregiis multum miratus in armis 
Bolanum; atque illi curarum asperrima suetus 
credere partirique metus, quod tempus amicum 
fraudibus, exerto quaenam bona tempora bello, 
quae suspecta fides aut quae fuga vera ferocis 
Armenii. Bolanus iter praenosse timendum, 
Bolanus tutis iuga quaerere commoda castris, 
metiri Bolanus agros, aperire malignas 
torrentum nemorumque moras tantamque verendi 
mentem implere ducis iussisque ingentibus unus 
sufficere. ipsa virum norat iam barbara tellus, 
ille secundus apex bellorum et proxima cassis. 
sic Phryges attoniti, quamquam Nemeaea viderent 
arma Cleonaeusque acies impelleret arcus, 
pugnante Alcide tamen et Telamona timebant. 
disce, puer, nec enim externo monitore petendus 
virtutis tibi pulcher amor cognata ministret 
laus animos. aliis Decii reducesque Camilli  
monstrentur, tu disce patrem, quantusque negantem 
fluctibus occiduis fesso usque Hyperione Thylen 
intrarit mandata gerens quantusque potentis 
mille urbes Asiae sortito rexerit anno, 
imperium mulcente toga. bibe talia pronis 
auribus, haec certent tibi conciliare propinqui, 
haec iterent comites praecepta senesque paterni. 
Iamque alio moliris iter nec deside passu 
ire paras. nondum validae tibi signa iuventae 
inrepsere genis, et adhuc tenor integer aevi. 
nec genitor iuxta; fatis namque haustus iniquis 
occidit et geminam prolem sine praeside linquens; 
nec saltem teneris ostrum puerile lacertis 
exuit albentique umeros induxit amictu. 
quem non corrupit pubes effrena novaeque 
libertas properata togae? ceu nescia falcis 
silva comas tollit fructumque exspirat in umbras. 
at tibi Pieriae tenero sub pectore curae 
et pudor et docti legem sibi dicere mores; 
tunc hilaris probitas et frons tranquilla, nitorque 
luxuriae confine tenens, pietasque per omnes 
dispensata modos; aequaevo cedere fratri 
mirarique patrem miseraeque ignoscere matri 
admonuit fortuna domus. tibine illa nefanda 
pocula letalesque manu componere sucos 
evaluit, qui voce potes praevertere morsus 
serpentum atque omnis vultu placare novercas? 
infestare libet manes meritoque precatu 
pacem auferre rogis; sed te, puer optime, cerno 
flectentem iustis et talia dicta parantem 
parce precor cineri fatum illud et ira nocentum 
Parcarum crimenque dei, mortalia quisquis 
pectora sero videt nec primo in limine sistit 
conatus scelerum atque animos infanda parantes.  
excidat illa dies aevo nec postera credant 
saecula. nos certe taceamus et obruta multa 
nocte tegi propriae patiamur crimina gentis. 
exegit poenas, hominum cui cura suorum, 
quo Pietas auctore redit terrasque revisit, 
quem timet omne nefas. satis haec lacrimandaque nobis 
ultio. quin saevas utinam exorare liceret 
Eumenidas timidaeque avertere Cerberon umbrae 
immemoremque tuis citius dare manibus amnem. 
Macte animo, iuvenis! sed crescunt crimina matris. 
nec tantum pietas, sed protinus ardua virtus 
affectata tibi. nuper cum forte sodalis 
immeritae falso palleret crimine famae 
erigeretque forum succinctaque iudice multo  
surgeret et castum vibraret Iulia fulmen, 
tu, quamquam non ante forum legesque severas 
passus sed tacita studiorum occultus in umbra, 
defensare metus adversaque tela subisti 
pellere, inermis adhuc et tiro, paventis amici. 
haud umquam tales aspexit Romulus annos 
Dardaniusque senex medii bellare togata 
strage fori. stupuere patres temptamina tanta 
conatusque tuos, nec te reus ipse timebat. 
par vigor et membris, promptaeque ad fortia vires 
sufficiunt animo atque ingentia iussa sequuntur. 
ipse ego te nuper Tiberino in litore vidi 
qua Tyrrhena vadis Laurentibus aestuat unda, 
tendentem cursus vexantemque ilia nuda 
calce ferocis equi, vultu dextraque minacem 
si qua fides dictis, stupui armatumque putavi. 
Gaetulo sic pulcher equo Troianaque quassans 
tela novercales ibat venator in agros 
Ascanius miseramque patri flagrabat Elissam; 
Troilus haut aliter gyro leviore minantes  
eludebat equos, aut quem de turribus altis 
Arcadas Ogygio versantem in pulvere metas 
spectabant Tyriae non torvo lumine matres. 
ergo age nam magni ducis indulgentia pulsat 
certaque dat votis hilaris vestigia frater, 
surge animo, et fortes castrorum concipe curas. 
monstrabunt acies Mavors Actaeaque virgo, 
flectere Castor equos, umeris quatere arma Quirinus, 
qui tibi iam tenero permisit plaudere collo 
nubigenas clipeos intactaque caedibus arma. 
Quasnam igitur terras, quem Caesaris ibis in orbem? 
Arctoosne amnes et Rheni fracta natabis 
flumina, an aestiferis Libyae sudabis in arvis? 
an iuga Pannoniae mutatoresque domorum 
Sauromatas quaties? an te septenus habebit 
Hister et umbroso circumflua coniuge Peuce? 
an Solymum cinerem palmetaque capta subibis 
non sibi felices silvas ponentis Idymes? 
quod si te magno tellus frenata parenti 
accipiat, quantum ferus exsultabit Araxes, 
quanta Caledonios attollet gloria campos, 
cum tibi longaevus referet trucis incola terrae 
hic suetus dare iura parens, hoc cespite turmas 
adfari; vicis speculas castellaquelonge 
aspicis?ille dedit cinxitque haec moenia fossa; 
belligeris haec dona deis, haec tela dicavit 
cernis adhuc titulos; hunc ipse vocantibus armis 
induit, hunc regi rapuit thoraca Britanno, 
qualiter in Teucros victricia bella paranti 
ignotum Pyrrho Phoenix narrabat Achillem.  
Felix qui viridi fidens, Optate, iuventa 
durabis quascumque vias vallumque subibis, 
forsan et ipse latus sic numina principis adsint 
cinctus et unanimi comes indefessus amici, 
quo Pylades ex more pius, quo Dardana gessit 
bella Menoetiades. quippe haec concordia vobis, 
hic amor est; duretque, precor! nos fortior aetas 
iam fugit; hinc votis animum precibusque iuvabo, 
et mihi. sed questus solitos si forte ciebo 
et mea Romulei venient ad carmina patres, 
tu deeris, Crispine, mihi, cuneosque per omnes 
te meus absentem circumspectabit Achilles. 
sed venies melior vatum non irrita currunt 
omina; quique aquilas tibi nunc et castra recludit, 
idem omnes perferre gradus cingique superbis 
fascibus et patrias dabit insedisse curules. 
Sed quis ab excelsis Troianae collibus Albae, 
unde suae iuxta prospectat moenia Romae 
proximus ille deus, fama velocior intrat 
nuntius atque tuos implet, Crispine, penates? 
dicebam certe vatum non irrita currunt 
auguria. en, ingens reserat tibi limen honorum 
Caesar et Ausonii committit munia ferri. 
vade, puer, tantisque enixus suffice donis, 
felix qui magno iam nunc sub praeside iuras 
cuique sacer primum tradit Germanicus ensem! 
non minus hoc, fortis quam si tibi panderet ipse 
Bellipotens aquilas torvaque induceret ora 
casside. vade alacer maioraque disce mereri! 
EPICEDION IN PATREM SVVM 
Ipse malas vires et lamentabile carmen 
Elysio de fonte mihi pulsumque sinistrae 
da, genitor praedocte, lyrae. neque enim antra moveri  
Delia nec solitam fas est impellere Cirrham 
te sine. Corycia quicquid modo Phoebus in umbra, 
quicquid ab Ismariis monstrarat collibus Euhan, 
dedidici. fugere meos Parnasia crines 
vellera, funestamque hederis inrepere taxum 
extimui trepidamque nefas! arescere laurum. 
certe ego, magnanimum qui facta attollere regum 
ibam altum spirans Martemque aequare canendo. 
quis sterili mea corda situ, quis Apolline merso 
frigida damnatae praeduxit nubila menti? 
stant circum attonitae vatem et nil dulce sonantem 
nec digitis nec voce, deae. dux ipsa silenti 
fulta caput cithara, qualis post Orphea raptum 
astitit, Hebre, tibi cernens iam surda ferarum 
agmina et immotos sublato carmine lucos. 
At tu, seu membris emissus in ardua tendens 
fulgentisque plagas rerumque elementa recenses, 
quis deus, unde ignes, quae ducat semita solem, 
quae minuat Phoeben quaeque integrare latentem 
causa queat, notique modos extendis Arati; 
seu tu Lethaei secreto in gramine campi 
concilia heroum iuxta manesque beatos, 
Maeonium Ascraeumque senem non segnior umbra 
accolis alternumque sonas et carmina misces 
da vocem magno, pater, ingeniumque dolori. 
nam me ter relegens caelo terque ora retexens 
luna videt residem nullaque Heliconide tristes 
solantem curas tuus ut mihi vultibus ignis 
inrubuit cineremque oculis umentibus hausi, 
vilis honos studiis. vix haec in munera solvo 
primum animum tacitisque situm depellere curis 
nunc etiam labente manu nec lumine sicco  
ordior adclinis tumulo quo molle quiescis 
iugera nostra tenens, ubi post Aeneia fata 
stellatus Latiis ingessit montibus Albam 
Ascanius, Phrygio dum pingues sanguine campos 
odit et infaustae regnum dotale novercae. 
hic ego te nam Sicanii non mitius halat 
aura croci; dites nec si tibi rara Sabaei 
cinnama, odoratas nec Arabs decerpsit aristas 
inferni cum laude laci sed carmine plango 
Pierio; sume et gemitus et vulnera nati 
et lacrimas, rari quas umquam habuere parentes. 
atque utinam fortuna mihi dare manibus aras, 
par templis opus, aeriamque educere molem, 
Cyclopum scopulos ultra atque audacia saxa 
Pyramidum, et magno tumulum praetexere luco! 
illic et Siculi superassem dona sepulcri 
et Nemees lucum et Pelopis sollemnia trunci. 
illic Oebalio non finderet aera disco 
Graiorum vis nuda virum, non arva rigaret 
sudor equum aut putri sonitum daret ungula fossa; 
sed Phoebi simplex chorus, et frondentia vatum 
praemia laudato, genitor, tibi rite ligarem. 
ipse madens oculis, umbrarum animaeque sacerdos, 
praecinerem gemitum, cui te nec Cerberus omni 
ore nec Orpheae quirent avertere leges. 
atque tibi moresque tuos et facta canentem 
fors et magniloquo non posthabuisset Homero, 
tenderet et torvo pietas aequare Maroni. 
Cur magis incessat superos et aena sororum 
stamina, quae tepido genetrix super aggere nati 
orba sedet, vel quae primaevi coniugis ignem 
aspicit obstantesque manus turbamque tenentem 
vincit in ardentem, liceat, moritura maritum? 
maior ab his forsan superos et Tartara pulsem 
invidia, externis etiam miserabile visu  
funus eat; sed nec modo se Natura dolenti 
nec Pietas iniusta dedit mihi limine primo 
fatorum et viridi, genitor, ceu raptus ab aevo 
Tartara dura subis. nec enim Marathonia virgo 
parcius extinctum saevorum crimine agrestum 
fleverit Icarium, Phrygia quam turre cadentem 
Astyanacta parens. laqueo quin illa supremo 
inclusit gemitus at te post funera magni 
Hectoris Haemonio pudor est servisse marito. 
Non ego, quas fati certus sibi morte canora 
inferias praemittit olor nec rupe quod atra 
Tyrrhenae volucres nautis praedulce minantur, 
in patrios adhibebo rogos; non murmure trunco 
quod gemit et durae queritur Philomela sorori 
nota nimis vati. quis non in funere cunctos 
Heliadum ramos lacrimosaque germina dixit 
et Phrygium silicem, atque ausum contraria Phoebo 
carmina nec fida gavisam Pallada buxo? 
te Pietas oblita virum revocataque caelo 
Iustitia et gemina plangat Facundia lingua 
et Pallas doctique cohors Heliconia Phoebi, 
quis labor Aonios seno pede ducere campos 
et quibus Arcadia carmen testudine mensis 
cydalibem nomenque fuit, quosque orbe sub omni 
ardua septena numerat Sapientia fama, 
qui furias regumque domos aversaque caelo 
sidera terrifico super intonuere cothurno, 
et quis lasciva vires tenuare Thalia 
dulce vel heroos gressu truncare tenores.  
omnia namque animo complexus et omnibus auctor, 
qua fandi vis lata patet, sive orsa libebat 
Aoniis vincire modis seu voce soluta 
spargere et effreno nimbos aequare profatu. 
Exsere semirutos subito de pulvere vultus, 
Parthenope, crinemque adflato monte sepultum  
pone super tumulos et magni funus alumni, 
quo non Monychiae quicquam praestantius arces 
doctaque Cyrene Sparteve animosa creavit. 
si tu stirpe vacans famaeque obscura iaceres 
nil gentile tenens, illo te cive probabas 
Graiam atque Euboico maiorum sanguine duci. 
illa tuis totiens praestant se tempora sertis 
cum stata laudato caneret quinquennia versu 
ora supergressus regis Pylii oraque regis 
Dulichii speciemque, comam subnexus utroque. 
non tibi deformes obscuri sanguinis ortus 
nec sine luce genus, quamquam fortuna parentum 
artior expensis. etenim te divite ritu 
ponere purpureos Infantia legit amictus 
stirpis honore datos et nobile pectoris aurum. 
protinus exorto dextrum risere sorores 
Aonides, puerique chelyn summisit et ora 
imbuit amne sacro iam tum mihi blandus Apollo. 
nec simplex patriae decus, et natalis origo 
pendet ab ambiguo geminae certamine terrae. 
te de gente suum Latiis ascita colonis 
Graia refert Hyele, graius qua puppe magister 
excidit et mediis miser evigilavit in undis; 
maior at inde suum longo probat ordine vitae 
Parthenope    
Maeoniden aliaeque aliis natalibus urbes 
diripiunt cunctaeque probant; non omnibus ille 
verus, alit victos immanis gloria falsi. 
atque ibi dum profers annos vitamque salutas, 
protinus ad patrii raperis certamina lustri 
vix implenda viris, laudum festinus et audax  
ingenii. stupuit primaeva ad carmina plebes 
Euboea et natis te monstravere parentes. 
inde frequens pugnae nulloque ingloria sacro 
vox tua non totiens victorem Castora gyro 
nec fratrem caestu virides clausere Therapnae. 
sin pronum vicisse domi, quid Achaea mereri 
praemia nunc ramis Phoebi nunc gramine Lernae 
nunc Athamantea protectum tempora pinu, 
cum totiens lassata tamen nusquam avia frondes 
abstulit aut alium tetigit Victoria crinem? 
Hinc tibi vota patrum credi generosaque pubes 
te monitore regi, mores et facta priorum 
discere, quis casus Troiae, quam tardus Vlixes, 
quantus equum pugnasque virum decurrere versu 
Maeonides quantumque pios ditarit agrestes 
Ascraeus Siculusque senex, qua lege recurrat 
Pindaricae vox flexa lyrae volucrumque precator 
Ibycus et tetricis Alcman cantatus Amyclis 
Stesichorusque ferox saltusque ingressa viriles 
non formidata temeraria Chalcide Sappho, 
quosque alios dignata chelys. tu pandere doctus 
carmina Battiadae latebrasque Lycophronis atri 
Sophronaque implicitum tenuisque arcana Corinnae. 
sed quid parva loquor? tu par assuetus Homero 
ferre iugum senosque pedes aequare solutis 
versibus et numquam passu breviore relinqui. 
quid mirum, patria si te petiere relicta 
quos Lucanus ager, rigidi quos iugera Dauni, 
quos Veneri plorata domus neglectaque tellus 
Alcidae, vel quos e vertice Surrentino 
mittit Tyrrheni speculatrix virgo profundi, 
quos propiore sinu lituo remoque notatus 
collis et Ausonii pridem laris hospita Cyme, 
quosque Dicarchei portus Baianaque mittunt 
litora, qua mediis alte permissus anhelat 
ignis aquis et operta domos incendia servant? 
sic ad Avernales scopulos et opaca Sibyllae  
antra rogaturae veniebant undique gentes; 
illa minas divum Parcarumque acta canebat 
quamvis decepto vates non irrita Phoebo. 
mox et Romuleam stirpem proceresque futuros 
instruis inque patrum vestigia ducere perstas. 
sub te Dardanius facis explorator opertae, 
qui Diomedei celat penetralia furti, 
crevit et inde sacrum didicit puer; arma probatis 
monstrasti Saliis praesagumque aethera certis 
auguribus; cui Chalcidicum fas volvere carmen, 
cur Phrygii lateat coma flaminis, et tua multum 
verbera succincti formidavere Luperci. 
Et nunc ex illo forsan grege gentibus alter 
iura dat Eois, alter compescit Hiberas, 
alter Achaemenium secludit Zeumate Persen, 
hi dites Asiae populos, hi Pontica frenant, 
hi fora pacificis emendant fascibus, illi 
castra pia statione tenent tu laudis origo. 
non tibi certassent iuvenilia fingere corda 
Nestor et indomiti Phoenix moderator alumni, 
quique tubas acres lituosque audire volentem 
Aeaciden alio frangebat carmine Chiron. 
Talia dum celebras, subitam civilis Erinys 
Tarpeio de monte facem Phlegraeaque movit 
proelia. sacrilegis lucent Capitolia taedis, 
et Senonum furias Latiae sumpsere cohortes. 
vix requies flammae necdum rogus ille deorum 
siderat, excisis cum tu solacia templis 
impiger et multum facibus velocior ipsis 
concinis ore pio captivaque fulmina defles. 
mirantur Latii proceres ultorque deorum 
Caesar, et e medio divum pater annuit igni. 
iamque et flere pio Vesuvina incendia cantu  
mens erat et gemitum patriis impendere damnis, 
cum pater exemptum terris ad sidera montem 
sustulit et late miseras deiecit in urbes. 
Me quoque vocales lucos Boeotaque tempe 
pulsantem, cum stirpe tua descendere dixi, 
admisere deae; nec enim mihi sidera tantum 
aequoraque et terras, quae mos debere parenti, 
sed decus hoc quodcumque lyrae primusque dedisti 
non vulgare loqui et famam sperare sepulcro. 
qualis eras, Latios quotiens ego carmine patres 
mulcerem felixque tui spectator adesses 
muneris! heu quali confusus gaudia fletu 
vota piosque metus inter laetumque pudorem! 
quam tuus ille dies, quam non mihi gloria maior! 
talis Olympiaca iuvenem cum spectat harena 
qui genuit, plus ipse ferit, plus corde sub alto 
caeditur; attendunt cunei, spectatur Achaeis 
ille magis, crebro dum lumina pulveris haustu 
obruit et prensa vovet exspirare corona. 
ei mihi quod tantum patrias ego vertice frondes 
solaque Chalcidicae Cerealia dona coronae 
te sub teste tuli! qualem te Dardanus Albae 
vix cepisset ager, si per me serta tulisses 
Caesarea donata manu! quod subdere robur 
illa dies, quantum potuit dempsisse senectae! 
nam quod me mixta quercus non pressit oliva 
et fugit speratus honos, quam dulce parentis 
invida Tarpei caperes! te nostra magistro 
Thebais urguebat priscorum exordia vatum; 
tu cantus stimulare meos, tu pandere facta 
heroum bellique modos positusque locorum 
monstrabas. labat incerto mihi limite cursus 
te sine, et orbatae caligant vela carinae.  
nec solum larga memet pietate fovebas 
talis et in thalamos. una tibi cognita taeda 
conubia, unus amor. certe seiungere matrem 
iam gelidis nequeo bustis; te sentit habetque, 
te videt et tumulos ortuque obituque salutat, 
ut Pharios aliae ficta pietate dolores 
Mygdoniosque colunt et non sua funera plorant. 
Quid referam expositos servato pondere mores? 
quae pietas, quam vile lucrum, quae cura pudoris, 
quantus amor recti! rursusque, ubi dulce remitti, 
gratia quae dictis! animo quam nulla senectus! 
his tibi pro meritis famam laudesque benignas 
iudex cura deum, nulloque e vulnere tristem 
concessit. raperis, genitor, non indigus aevi, 
non nimius, trinisque decem quinquennia lustris 
iuncta ferens. sed me pietas numerare dolorque 
non sinit, o Pylias aevi transcendere metas 
et Teucros aequare senes, o digne videre 
me similem! sed nec leti tibi ianua tristis 
quippe leves causae, nec segnis labe senili 
exitus instanti praemisit membra sepulcro, 
sed te torpor iners et mors imitata quietem 
explicuit falsoque tulit sub Tartara somno. 
Quos ego tunc gemitus comitum manus anxia vidit, 
vidit et exemplum genetrix gavisaque novit, 
quae lamenta tuli! veniam concedite, manes, 
fas dixisse, pater non tu mihi plura dedisses. 
felix ille patrem vacuis circumdedit ulnis; 
vellet et Elysia quamvis in sede locatum 
abripere et Danaas iterum portare per umbras; 
temptantem et vivos molitum in Tartara gressus 
detulit infernae vates longaeva Dianae; 
sic chelyn Odrysiam pigro transmisit Averno 
causa minor, sic Thessalicis Admetus in oris. 
si lux una retro Phylaceida rettulit umbram,  
cur nihil exoret, genitor, chelys aut tua manes 
aut mea? fas mihi sic patrios contingere vultus, 
fas iunxisse manus, et lex quaecumque sequatur. 
At vos, umbrarum reges Aetnaeaque Iuno, 
si laudanda precor, taedas auferte comasque  
Eumenidum; nullo sonet asper ianitor ore, 
centauros Hydraeque greges Scyllaeaque monstra 
aversae celent valles, umbramque senilem 
invitet ripis, discussa plebe, supremus 
vector et in media componat molliter alga. 
ite, pii manes Graiumque examina vatum, 
inlustremque animam Lethaeis spargite sertis 
et monstrate nemus, quo nulla inrupit Erinys. 
in quo falsa dies caeloque simillimus aer. 
Inde tamen venias melior qua porta malignum 
cornea vincit ebur, somnique in imagine monstra, 
quae solitus. sic sacra Numae ritusque colendos 
mitis Aricino dictabat Nympha sub antro, 
Scipio sic plenos Latio Iove ducere somnos 
creditur Ausoniis, sic non sine Apolline Sylla. 
SOMNVS 
Crimine quo merui, iuvenis placidissime divum, 
quove errore miser, donis ut solus egerem, 
Somne, tuis? tacet omne pecus volucresque feraeque 
et simulant fessos curvata cacumina somnos, 
nec trucibus fluviis idem sonus; occidit horror 
aequoris, et terris maria adclinata quiescunt. 
septima iam rediens Phoebe mihi respicit aegras 
stare genas; totidem Oetaeae Paphiaeque revisunt  
lampades et totiens nostros Tithonia questus 
praeterit et gelido spargit miserata flagello. 
unde ego sufficiam? non si mihi lumina mille, 
quae sacer alterna tantum statione tenebat 
Argus et haud umquam vigilabat corpore toto. 
at nunc heu! si aliquis longa sub nocte puellae 
brachia nexa tenens ultro te, Somne, repellit, 
inde veni; nec te totas infundere pennas 
luminibus compello meishoc turba precatur 
laetior extremo me tange cacumine virgae, 
sufficit, aut leviter suspenso poplite transi. 
EPICEDION IN PVERVM SVVM 
Me miserum! neque enim verbis sollemnibus ulla 
incipiam nec Castaliae vocalibus undis, 
invisus Phoeboque gravis. quae vestra, sorores, 
orgia, Pieriae, quas incestavimus aras? 
dicite, post poenam liceat commissa fateri. 
numquid inaccesso posui vestigia luco? 
num vetito de fonte bibi? quae culpa, quis error 
quem luimus tantis? morientibus ecce lacertis 
viscera nostra tenens animaque avellitur infans, 
non de stirpe quidem nec qui mea nomina ferret 
oraque; non fueram genitor, sed cernite fletus 
liventesque genas et credite planctibus orbi. 
orbus ego. huc patres et aperto pectore matres 
conveniant; cineremque oculis et crimina ferte, 
si qua sub uberibus plenis ad funera natos 
ipsa gradu labente tulit madidumque cecidit 
pectus et ardentes restinxit lacte papillas, 
quisquis adhuc tenerae signatum flore iuventae 
immersit cineri iuvenem primaque iacentis  
serpere crudelis vidit lanugine flammas, 
adsit et alterno mecum clamore fatiscat 
vincetur lacrimis, et te, Natura, pudebit. 
tanta mihi feritas, tanta est insania luctus. 
hoc quoque cum nitor, ter dena luce peracta, 
adclinis tumulo en planctus in carmina verto, 
discordesque modos et singultantia verba 
molior orsa lyra vis est, atque ira tacendi 
impatiens. sed nec solitae mihi vertice laurus 
nec fronti vittatus honos. en taxea marcet 
silva comis, hilaresque hederas plorata cupressus 
excludit ramis; nec eburno pollice chordas 
pulso, sed incertam digitis errantibus amens 
scindo chelyn. iuvat heu, iuvat inlaudabile carmen 
fundere et incompte miserum laudare dolorem. 
sic merui, sic me cantuque habituque nefastum 
aspiciant superi. pudeat Thebasque novumque 
Aeaciden nil iam placidum manabit ab ore. 
ille ego qui quotiens! blande matrumque patrumque 
vulnera, qui vivos potui mulcere dolores, 
ille ego lugentum mitis solator, acerbis 
auditus tumulis et descendentibus umbris, 
deficio medicasque manus fomentaque quaero 
vulneribus, sed summa, meis. nunc tempus, amici, 
quorum ego manantes oculos et saucia tersi 
pectora reddite opem, saevas exsolvite gratis. 
nimirum cum vestra domus ego funera maestus    
increpitans qui damna doles aliena, repone 
infelix lacrimas et tristia carmina serva. 
verum erat absumptae vires et copia fandi  
nulla mihi, dignumque nihil mens fulmine tanto 
repperit inferior vox omnis et omnia sordent 
verba. ignosce, puer tu me caligine maestum 
obruis. a! durus, viso si vulnere carae 
coniugis invenit caneret quod Thracius Orpheus 
dulce sibi, si busta Lini complexus Apollo 
non tacuit. nimius fortasse avidusque doloris 
dicar et in lacrimis iustum excessisse pudorem? 
quisnam autem gemitus lamentaque nostra rependis? 
o nimium felix, nimium crudelis et expers 
imperii, Fortuna, tui qui dicere legem 
fletibus aut fines audet censere dolendi! 
incitat heu! planctus; potius fugientia ripas 
flumina detineas rapidis aut ignibus obstes, 
quam miseros lugere vetes. tamen ille severus, 
quisquis is est, nostrae cognoscat vulnera causae. 
Non ego mercatus Pharia de puppe loquaces 
delicias doctumque sui convicia Nili 
infantem lingua nimium salibusque protervum 
dilexi meus ille, meus. tellure cadentem 
aspexi atque unctum genitali carmine fovi, 
poscentemque novas tremulis ululatibus auras 
inserui vitae. quid plus tribuere parentes? 
quin alios ortus libertatemque sub ipsis 
uberibus tibi, parve, dedi; heu! munera nostra 
rideres ingratus adhuc. properaverit ille, 
sed merito properabat, amor, ne perderet  
libertas tam parva diem. nonne horridus  
invidia superos iniustaque Tartara pulsem? 
nonne gemam te, care puer? quo sospite natos 
non cupii, primo gemitum qui protinus ortu 
implicuit fixitque mihi, cui verba sonosque  
monstravi questusque et vulnera caeca resolvens, 
reptantemque solo demissus ad oscula dextra 
erexi, blandoque sinu iam iamque  
excepere genas dulcesque accersere somnos. 
cui nomen vox prima meum ludusque tenello 
risus, et a nostro veniebant gaudia vultu.    
ACHILLEIS LIBER PRIMUS 
Magnanimum Aeaciden formidatamque Tonanti 
progeniem et patrio vetitam succedere caelo, 
diva, refer. quamquam acta viri multum inclita cantu 
Maeonio sed plura vacant, nos ire per omnem 
sic amor estheroa velis Scyroque latentem 
Dulichia proferre tuba nec in Hectore tracto 
sistere, sed tota iuvenem deducere Troia. 
tu modo, si veterem digno deplevimus haustu, 
da fontes mihi, Phoebe, novos ac fronde secunda 
necte comas neque enim Aonium nemus advena pulso 
nec mea nunc primis augescunt tempora vittis. 
scit Dircaeus ager meque inter prisca parentum 
nomina cumque suo numerant Amphione Thebae. 
At tu, quem longe primum stupet Itala virtus 
Graiaque, cui geminae florent vatumque ducumque 
certatim laurusolim dolet altera vinci, 
da veniam ac trepidum patere hoc sudare parumper 
pulvere te longo necdum fidente paratu 
molimur magnusque tibi praeludit Achilles. 
Solverat Oebalio classem de litore pastor 
Dardanus incautas blande populatus Amyclas 
plenaque materni referens praesagia somni 
culpatum relegebat iter, qua condita ponto 
fluctibus invisis iam Nereis imperat Helle,  
cum Thetis Idaeosheu numquam vana parentum 
auguria!expavit vitreo sub gurgite remos. 
nec mora et undosis turba comitante sororum 
prosiluit thalamis fervent coeuntia Phrixi 
litora et angustum dominas non explicat aequor. 
Illa ubi discusso primum subit aera ponto, 
Me petit haec, mihi classis ait funesta minatur, 
agnosco monitus et Protea vera locutum. 
ecce novam Priamo facibus de puppe levatis 
fert Bellona nurum video iam mille carinis 
Ionium Aegaeumque premi; nec sufficit, omnis 
quod plaga Graiugenum tumidis coniurat Atridis 
iam pelago terrisque meus quaeretur Achilles, 
et volet ipse sequi. quid enim cunabula parvo 
Pelion et torvi commisimus antra magistri? 
illic, ni fallor, Lapitharum proelia ludit 
inprobus et patria iam se metitur in hasta. 
o dolor, o seri materno in corde timores! 
non potui infelix, cum primum gurgite nostro 
Rhoeteae cecidere trabes, attollere magnum 
aequor et incesti praedonis vela profunda 
tempestate sequi cunctasque inferre sorores? 
nunc quoquesed tardum, iam plena iniuria raptae. 
ibo tamen pelagique deos dextramque secundi, 
quod superest, complexa Iovis per Tethyos annos 
grandaevumque patrem supplex miseranda rogabo 
unam hiemem. Dixit magnumque in tempore regem 
aspicit. Oceano veniebat ab hospite, mensis  
laetus et aequoreo diffusus nectare vultus,  
unde hiemes ventique silent; cantuque quieto 
armigeri Tritones eunt scopulosaque cete 
Tyrrhenique greges circumque infraque rotantur 
rege salutato; placidis ipse arduus undis 
eminet et triplici telo iubet ire iugales; 
illi spumiferos glomerant a pectore cursus, 
pone natant delentque pedum vestigia cauda; 
cum Thetis O magni genitor rectorque profundi, 
aspicis in qualis miserum patefeceris usus 
aequor? eunt tutis terrarum crimina velis, 
ex quo iura freti maiestatemque repostam 
rupit Iasonia puppis Pagasaea rapina. 
en aliud furto scelus et spolia hospita portans 
navigat iniustae temerarius arbiter Idae, 
eheu quos gemitus terris caeloque daturus, 
quos mihi! sic Phrygiae pensamus gaudia palmae, 
hi Veneris mores, hoc gratae munus alumnae. 
has saltemnum semideos nostrumque reportant 
Thesea?si quis adhuc undis honor, obrue puppes, 
aut permitte fretum! nulla inclementia fas sit 
pro nato timuisse mihi. da pellere luctus, 
nec tibi de tantis placeat me fluctibus unum 
litus et Iliaci scopulos habitare sepulcri. 
Orabat laniata genas et pectore nudo  
caeruleis obstabat equis. sed rector aquarum 
invitat curru dictisque ita mulcet amicis 
Ne pete Dardaniam frustra, Theti, mergere classem; 
fata vetant ratus ordo deis miscere cruentas 
Europamque Asiamque manus, consultaque belli 
Iuppiter et tristes edixit caedibus annos. 
quem tu illic natum Sigeo in pulvere, quanta 
aspicies victrix Phrygiarum funera matrum, 
cum tuus Aeacides tepido modo sanguine Teucros 
undabit campos, modo crassa exire vetabit 
flumina et Hectoreo tardabit funere currus 
inpelletque manu nostros, opera inrita, muros! 
Pelea iam desiste queri thalamosque minores 
crederis peperisse Iovi; nec inulta dolebis 
cognatisque utere fretis dabo tollere fluctus, 
cum reduces Danai nocturnaque signa Caphereus 
exseret et dirum pariter quaeremus Ulixem. 
Dixerat. illa gravi vultum demissa repulsa, 
quae iam excire fretum et ratibus bellare parabat 
Iliacis, alios animo commenta paratus, 
tristis ad Haemonias detorquet bracchia terras. 
ter conata manu, liquidum ter gressibus aequor 
reppulit et niveas feriunt vada Thessala plantas. 
laetantur montes et conubialia pandunt  
antra sinus lateque deae Sperchios abundat 
obvius et dulci vestigia circuit unda. 
illa nihil gavisa locis, sed coepta fatigat 
pectore consilia et sollers pietate magistra 
longaevum Chirona petit. domus ardua montem 
perforat et longo suspendit Pelion arcu; 
pars exhausta manu, partem sua ruperat aetas. 
signa tamen divumque tori et quem quisque sacrarit 
accubitu genioque locum monstrantur; at intra 
Centauri stabula alta patent, non aequa nefandis 
fratribus hic hominum nullos experta cruores 
spicula nec truncae bellis genialibus orni 
aut consanguineos fracti crateres in hostes, 
sed pharetrae insontes et inania terga ferarum. 
haec quoque dum viridis; nam tunc labor unus inermi 
nosse salutiferas dubiis animantibus herbas, 
aut monstrare lyra veteres heroas alumno. 
et tunc venatu rediturum in limine primo 
opperiens properatque dapes largoque serenat 
igne domum, cum visa procul de litore surgens 
Nereis; erumpit silvisdant gaudia vires 
notaque desueto crepuit senis ungula campo. 
tunc blandus dextra atque imos demissus in armos 
pauperibus tectis inducit et admonet antri. 
Iamdudum tacito lustrat Thetis omnia visu  
nec perpessa moras Ubinam mea pignora, Chiron, 
dic, ait, aut cur ulla puer iam tempora ducit 
te sine? non merito trepidus sopor atraque matri 
signa deum et magnos utinam mentita timores? 
namque modo infensos utero mihi contuor enses, 
nunc planctu livere manus, modo in ubera saevas 
ire feras; saepe ipsanefas!sub inania natum 
Tartara et ad Stygios iterum fero mergere fontes. 
hos abolere metus magici iubet ordine sacri 
Carpathius vates puerumque sub axe peracto 
secretis lustrare fretis, ubi litora summa 
Oceani et genitor tepet inlabentibus astris 
Pontus. ibi ignotis horrenda piacula divis 
donaquesed longum cuncta enumerare vetorque. 
trade magis! sic ficta parens neque enim ille dedisset, 
si molles habitus et tegmina foeda fateri 
ausa seni. tunc ipse refert Duc, optima, quaeso, 
duc, genetrix, humilique deos infringe precatu. 
nam superant tua vota modum placandaque multum 
invidia est. non addo metum, sed vera fatebor 
nescio quid magnumnec me patria omina fallunt 
vis festina parat tenuesque supervenit annos. 
olim et ferre minas avideque audire solebat 
imperia et nostris procul haut discedere ab antris; 
nunc illum non Ossa capit, non Pelion ingens  
Pharsaliaeve nives. ipsi mihi saepe queruntur 
Centauri raptasque domos abstractaque coram 
armenta et semet campis fluviisque fugari, 
insidiasque et bella parant tumideque minantur. 
olim equidem, Argoos pinus cum Thessala reges 
hac veheret, iuvenem Alciden et Thesea vidi 
sed taceo. Figit gelidus Nereida pallor 
ille aderat multo sudore et pulvere maior, 
et tamen arma inter festinatosque labores 
dulcis adhuc visu niveo natat ignis in ore 
purpureus fulvoque nitet coma gratior auro. 
necdum prima nova lanugine vertitur aetas, 
tranquillaeque faces oculis et plurima vultu 
mater inest qualis Lycia venator Apollo 
cum redit et saevis permutat plectra pharetris. 
forte et laetus adesto quantum gaudia formae 
adiciunt! fetam Pholoes sub rupe leaenam 
perculerat ferro vacuisque reliquerat antris 
ipsam, sed catulos adportat et incitat ungues. 
quos tamen, ut fido genetrix in limine visa est, 
abicit exceptamque avidis circumligat ulnis, 
iam gravis amplexu iamque aequus vertice matri. 
insequitur magno iam tunc conexus amore 
Patroclus tantisque extenditur aemulus actis, 
par studiis aevique modis, sed robore longe, 
et tamen aequali visurus Pergama fato.  
Protinus ille subit rapido quae proxima saltu 
flumina fumantisque genas crinemque novatur 
fontibus Eurotae qualis vada Castor anhelo 
intrat equo fessumque sui iubar excitat astri. 
miratur comitque senex, nunc pectora mulcens 
nunc fortis umeros; angunt sua gaudia matrem. 
tunc libare dapes Baccheaque munera Chiron 
orat et attonitae varia oblectamina nectens 
elicit extremo chelyn et solantia curas 
fila movet leviterque expertas pollice chordas 
dat puero. canit ille libens inmania laudum 
semina quot tumidae superarit iussa novercae 
Amphitryoniades, crudum quo Bebryca caestu 
obruerit Pollux, quanto circumdata nexu 
ruperit Aegides Minoia bracchia tauri, 
maternos in fine toros superisque gravatum 
Pelion hic victo risit Thetis anxia vultu. 
nox trahit in somnos; saxo collabitur ingens 
Centaurus blandusque umeris se innectit Achilles, 
quamquam ibi fida parens, adsuetaque pectora mavult. 
At Thetis undisonis per noctem in rupibus astans, 
quae nato secreta velit, quibus abdere terris 
destinet, huc illuc divisa mente volutat. 
proxima, sed studiis multum Mavortia, Thrace;  
nec Macetum gens dura placet laudumque daturi 
Cecropidae stimulos; nimium opportuna carinis 
Sestos Abydenique sinus. placet ire per artas 
Cycladas; hic spretae Myconosque humilisque Seriphos 
et Lemnos non aequa viris atque hospita Delos 
gentibus. inbelli nuper Lycomedis ab aula 
virgineos coetus et litora persona ludo 
audierat, duros laxantem Aegaeona nexus 
missa sequi centumque dei numerare catenas. 
haec placet, haec timidae tellus tutissima matri. 
qualis vicino volucris iam sedula partu 
iamque timens, qua fronde domum suspendat inanem; 
providet hic ventos, hic anxia cogitat angues, 
hic homines tandem dubiae placet umbra, novisque 
vix stetit in ramis et protinus arbor amatur. 
Altera consilio superest tristemque fatigat 
cura deam, natum ipsa sinu conplexa per undas 
an magno Tritone ferat, ventosne volucres 
advocet an pelago solitam Thaumantida pasci. 
elicit inde fretis et murice frenat acuto 
delphinas biiugos, quos illi maxima Tethys 
gurgite Atlanteo pelagi sub valle sonora 
nutrieratnullis vada per Neptunia glaucae 
tantus honos formae nandique potentia nec plus 
pectoris humani; iubet hos subsistere pleno 
litore, ne nudae noceant contagia terrae. 
ipsa dehinc toto resolutum pectore Achillem,   
qui pueris sopor, Haemonii de rupibus antri 
ad placidas deportat aquas et iussa tacere 
litora; monstrat iter totoque effulgurat orbe 
Cynthia. prosequitur divam celeresque recursus 
securus pelagi Chiron rogat udaque celat 
lumina et abreptos subito iamiamque latentes 
erecto prospectat equo, qua cana parumper 
spumant signa fugae et liquido perit orbita ponto. 
illum non alias rediturum ad Thessala Tempe 
iam tristis Pholoe, iam nubilus ingemit Othrys 
et tenuior Sperchios aquis speluncaque docti 
muta senis; quaerunt puerilia carmina Fauni 
et sperata diu plorant conubia Nymphae. 
Iam premit astra dies humilique ex aequore Titan 
rorantes evolvit equos et ab aethere magno 
sublatum curru pelagus cadit, at vada mater 
Scyria iamdudum fluctus emensa tenebat, 
exierantque iugo fessi delphines erili, 
cum pueri tremefacta quies oculique patentes 
infusum sensere diem. stupet aere primo 
quae loca, qui fluctus, ubi Pelion? omnia versa 
atque ignota videt dubitatque agnoscere matrem. 
occupat illa manu blandeque adfata paventem 
Si mihi, care puer, thalamos sors aequa tulisset, 
quos dabat, aetheriis ego te conplexa tenerem 
sidus grande plagis, magnique puerpera caeli  
nil humiles Parcas terrenaque fata vererer. 
nunc inpar tibi, nate, genus, praeclusaque leti 
tantum a matre via est; quin et metuenda propinquant 
tempora et extremis admota pericula metis. 
cedamus, paulumque animos submitte viriles 
atque habitus dignare meos. si Lydia dura 
pensa manu mollesque tulit Tirynthius hastas, 
si decet aurata Bacchum vestigia palla 
verrere, virgineos si Iuppiter induit artus, 
nec magnum ambigui fregerunt Caenea sexus 
hac sine, quaeso, minas nubemque exire malignam. 
mox iterum campos, iterum Centaurica reddam 
lustra tibi per ego hoc decus et ventura iuventae 
gaudia, si terras humilemque experta maritum 
te propter, si progenitum Stygos amne severo 
armavitotumque utinam!, cape tuta parumper 
tegmina nil nocitura animo. cur ora reducis 
quidve parant oculi? pudet hoc mitescere cultu? 
per te, care puer, cognata per aequora iuro, 
nesciet hoc Chiron. sic horrida pectora tractat 
nequiquam mulcens; obstat genitorque roganti 
nutritorque ingens et cruda exordia magnae 
indolis. effrenae tumidum velut igne iuventae 
si quis equum primis submittere temptet habenis 
ille diu campis fluviisque et honore superbo 
gavisus non colla iugo, non aspera praebet  
ora lupis dominique fremit captivus inire 
imperia atque alios miratur discere cursus. 
Quis deus attonitae fraudes astumque parenti 
contulit? indocilem quae mens detraxit Achillem? 
Palladi litoreae celebrabat Scyros honorum 
forte diem, placidoque satae Lycomede sorores 
luce sacra patriis, quae rara licentia, muris 
exierant dare veris opes divaeque severas 
fronde ligare comas et spargere floribus hastam. 
omnibus eximium formae decus, omnibus idem 
cultus et expleto teneri iam fine pudoris 
virginitas matura toris annique tumentes. 
sed quantum virides pelagi Venus addita Nymphas 
obruit, aut umeris quantum Diana relinquit 
Naidas, effulget tantum regina decori 
Deidamia chori pulchrisque sororibus obstat. 
illius et roseo flammatur purpura vultu 
et gemmis lux maior inest et blandius aurum 
atque ipsi par forma deaest, si pectoris angues 
ponat et exempta pacetur casside vultus. 
hanc ubi ducentem longe socia agmina vidit, 
trux puer et nullo temeratus pectora motu 
deriguit totisque novum bibit ossibus ignem. 
nec latet haustus amor, sed fax vibrata medullis 
in vultus atque ora redit lucemque genarum 
tinguit et inpulsam tenui sudore pererrat. 
lactea Massagetae veluti cum pocula fuscant  
sanguine puniceo vel ebur corrumpitur ostro, 
sic variis manifesta notis palletque rubetque 
flamma repens. eat atque ultro ferus hospita sacra 
disiciat turbae securus et inmemor aevi, 
ni pudor et iunctae teneat reverentia matris. 
ut pater armenti quondam ductorque futurus, 
cui nondum toto peraguntur cornua gyro, 
cum sociam pastus niveo candore iuvencam 
aspicit, ardescunt animi primusque per ora 
spumat amor, spectant hilares obstantque magistri. 
Occupat arrepto iam conscia tempore mater 
Hasne inter simulare choros et bracchia ludo 
nectere, nate, grave est? gelida quid tale sub Ossa 
Peliacisque iugis? o si mihi iungere curas 
atque alium portare sinu contingat Achillem! 
mulcetur laetumque rubet visusque protervos 
obliquat vestesque manu leviore repellit. 
aspicit ambiguum genetrix cogique volentem 
iniecitque sinus; tum colla rigentia mollit 
submittitque graves umeros et fortia laxat 
bracchia et inpexos certo domat ordine crines 
ac sua dilecta cervice monilia transfert; 
et picturato cohibens vestigia limbo 
incessum motumque docet fandique pudorem. 
qualiter artifici victurae pollice cerae  
accipiunt formas ignemque manumque sequuntur, 
talis erat divae natum mutantis imago. 
nec luctata diu; superest nam plurimus illi 
invita virtute decor, fallitque tuentes 
ambiguus tenuique latens discrimine sexus. 
Procedunt, iterumque monens iterumque fatigans 
blanda Thetis Sic ergo gradum, sic ora manusque, 
nate, feres comitesque modis imitabere fictis, 
ne te suspectum molli non misceat aulae 
rector et incepti pereant mendacia furti. 
dicit et admoto non cessat comere tactu. 
sic ubi virgineis Hecate lassata Therapnis 
ad patrem fratremque redit, comes haeret eunti 
mater et ipsa umeros exsertaque bracchia velat; 
ipsa arcum pharetrasque locat vestemque latentem 
deducit sparsosque tumet conponere crines. 
Protinus adgreditur regem atque ibi testibus aris 
Hanc tibi ait nostri germanam, rector, Achillis 
nonne vides ut torva genas aequandaque fratri? 
tradimus. arma umeris arcumque animosa petebat 
ferre et Amazonio conubia pellere ritu. 
sed mihi curarum satis est pro stirpe virili; 
haec calathos et sacra ferat, tu frange regendo 
indocilem sexuque tene, dum nubilis aetas 
solvendusque pudor; neve exercere protervas  
gymnadas aut lustris nemorum concede vagari. 
intus ale et similes inter seclude puellas; 
litore praecipue portuque arcere memento. 
vidisti modo vela Phrygum iam mutua iura 
fallere transmissae pelago didicere carinae. 
Accedit dictis pater ingenioque parentis 
occultum Aeacidenquis divum fraudibus obstet? 
accipit; ultro etiam veneratur supplice dextra 
et grates electus agit nec turba piarum 
Scyriadum cessat nimio defigere visu 
virginis ora novae, quantum cervice comisque 
emineat quantumque umeros ac pectora fundat. 
dehinc sociare choros castisque accedere sacris 
hortantur ceduntque loco et contingere gaudent. 
qualiter Idaliae volucres, ubi mollia frangunt 
nubila, iam longum caeloque domoque gregatae, 
si iunxit pinnas diversoque hospita tractu 
venit avis, cunctae primum mirantur et horrent; 
mox propius propiusque volant, atque aere in ipso 
paulatim fecere suam plausuque secundo 
circumeunt hilares et ad alta cubilia ducunt. 
Digreditur multum cunctata in limine mater, 
dum repetit monitus arcanaque murmura figit 
auribus et tacito dat verba novissima vultu. 
tunc excepta freto longe cervice reflexa 
abnatat et blandis adfatur litora votis 
Cara mihi tellus, magnae cui pignora curae 
depositumque ingens timido commisimus astu,  
sis felix taceasque, precor, quo more tacebat 
Creta Rheae; te longus honos aeternaque cingent 
templa nec instabili fama superabere Delo, 
et ventis et sacra fretis interque vadosas 
Cycladas, Aegaeae frangunt ubi saxa procellae, 
Nereidum tranquilla domus iurandaque nautis 
insula; ne solum Danaas admitte carinas, 
ne, precor! Hic thiasi tantum et nihil utile bellis 
hoc famam narrare doce, dumque arma parantur 
Dorica et alternum Mavors interfurit orbem, 
cedo equidemsit virgo pii Lycomedis Achilles. 
Interea meritos ultrix Europa dolores 
dulcibus armorum furiis et supplice regum 
conquestu flammata movet; quippe ambit Atrides 
ille magis, cui nupta domi, facinusque relatu 
asperat Iliacum captam sine Marte, sine armis 
progeniem caeli Spartaeque potentis alumnam, 
iura, fidem, superos una calcata rapina. 
hoc foedus Phrygium, haec geminae commercia terrae? 
quid maneat populos, ubi tanta iniuria primos  
degrassata duces?coeunt gens omnis et aetas 
nec tantum exciti, bimari quos Isthmia vallo 
claustra nec undisonae quos circuit umbo Maleae, 
sed procul, admotas Phrixi qua semita iungi 
Europamque Asiamque vetat, quasque ordine gentes 
litore Abydeno maris alligat unda superni. 
fervet amor belli concussasque erigit urbes. 
aera domat Temese, quatitur navalibus ora  
Eubois, innumera resonant incude Mycenae, 
Pisa novat currus, Nemee dat terga ferarum, 
Cirrha sagittiferas certat stipare pharetras, 
Lerna gravis clipeos caesis vestire iuvencis. 
dat bello pedites Aetolus et asper Acarnan, 
Argos agit turmas, vacuantur pascua ditis 
Arcadiae, frenat celeres Epiros alumnos, 
Phocis et Aoniae iaculis rarescitis umbrae, 
murorum tormenta Pylos Messenaque tendunt. 
nulla inmunis humus; velluntur postibus altis 
arma olim dimissa patrum, flammisque liquescunt 
dona deum; ereptum superis Mars efferat aurum. 
nusquam umbrae veteres minor Othrys et ardua sidunt 
Taygeta, exuti viderunt aera montes. 
iam natat omne nemus; caeduntur robora classi, 
silva minor remis. ferrum lassatur in usus 
innumeros, quod rostra liget, quod muniat arma, 
belligeros quod frenet equos, quod mille catenis 
squalentis nectat tunicas, quod sanguine fumet 
vulneraque alta bibat, quod conspirante veneno 
inpellat mortes; tenuant umentia saxa 
attritu et pigris addunt mucronibus iras. 
nec modus aut arcus lentare aut fundere glandes 
aut torrere sudes galeasque attollere conis. 
hos inter motus pigram gemit una quietem 
Thessalia et geminis incusat fata querellis,  
quod senior Peleus nec adhuc maturus Achilles. 
Iam Pelopis terras Graiumque exhauserat orbem 
praecipitans in transtra viros insanus equosque 
Bellipotens. fervent portus et operta carinis 
stagna suasque hiemes classis promota suosque 
attollit fluctus; ipsum iam puppibus aequor 
deficit et totos consumunt carbasa ventos. 
Prima ratis Danaas Hecateia congregat Aulis, 
rupibus expositis longique crepidine dorsi 
Euboicum scandens Aulis mare, litora multum 
montivagae dilecta deae, iuxtaque Caphereus 
latratum pelago tollens caput. ille Pelasgas 
ut vidit tranare rates, ter monte ter undis 
intonuit saevaeque dedit praesagia noctis. 
coetus ibi armorum Troiae fatalis, ibi ingens 
iuratur bellum, donec sol annuus omnes 
conficeret metas. tunc primum Graecia vires 
contemplata suas; tunc sparsa ac dissona moles 
in corpus vultumque coit et rege sub uno 
disposita est. sic curva feras indago latentes 
claudit et admotis paulatim cassibus artat. 
illae ignem sonitumque pavent diffusaque linquunt 
avia miranturque suum decrescere montem, 
donec in angustam ceciderunt undique vallem; 
inque vicem stupuere greges socioque timore 
mansuescunt simul hirtus aper, simul ursa lupusque 
cogitur et captos contempsit cerva leones. 
Sed quamquam et gemini pariter sua bella capessant  
Atridae famamque avida virtute paternam 
Tydides Sthenelusque premant, nec cogitet annos 
Antilochus septemque Aiax umbone coruscet 
armenti reges atque aequum moenibus orbem, 
consiliisque armisque vigil contendat Ulixes 
omnis in absentem belli manus ardet Achillem, 
nomen Achillis amant et in Hectora solus Achilles 
poscitur; illum unum Teucris Priamoque loquuntur 
fatalem. quis enim Haemoniis sub vallibus alter 
creverit effossa reptans nive? cuius adortus 
cruda rudimenta et teneros formaverit annos 
Centaurus? patrii propior cui linea caeli, 
quemve alium Stygios tulerit secreta per amnes 
Nereis et pulchros ferro praestruxerit artus? 
haec Graiae castris iterant traduntque cohortes. 
cedit turba ducum vincique haud maesta fatetur. 
sic cum pallentes Phlegraea in castra coirent 
caelicolae iamque Odrysiam Gradivus in hastam 
surgeret et Libycos Tritonia tolleret angues 
ingentemque manu curvaret Delius arcum, 
stabat anhela metu solum Natura Tonantem 
respiciens, quando ille hiemes tonitrusque vocaret 
nubibus, igniferam quot fulmina posceret Aetnen.  
Atque ibi dum mixta vallati plebe suorum 
et maris et belli consultant tempora reges, 
increpitans magno vatem Calchanta tumultu 
Protesilaus aitnamque huic bellare cupido 
praecipua et primae iam tunc data gloria mortis 
O nimium Phoebi tripodumque oblite tuorum 
Thestoride, quando ora deo possessa movebis 
iustius aut quaenam Parcarum occulta recludes? 
cernis ut ignotum cuncti stupeantque fremantque 
Aeaciden? sordet volgo Calydonius heros 
et magno genitus Telamone Aiaxque secundus; 
nos quoquesed Mavors et Troia arrepta probabunt. 
illum neglectispudet heu!ductoribus omnes 
belligerum ceu numen amant. dic ocius aut cur 
serta comis et multus honos? quibus abditus oris 
quave iubes tellure peti? nam fama nec antris 
Chironis patria nec degere Peleos aula. 
heia, inrumpe deos et fata latentia vexa, 
laurigerosque ignes, si quando, avidissimus hauri! 
arma horrenda tibi saevosque remisimus enses, 
numquam has inbelles galea violabere vittas, 
sed felix numeroque ducum praestantior omni, 
si magnum Danais pro te dependis Achillem.  
Iamdudum trepido circumfert lumina motu 
intrantemque deum primo pallore fatetur 
Thestorides; mox igne genas et sanguine torquens 
nec socios nec castra videt, sed caecus et absens 
nunc superum magnos deprendit in aethere coetus, 
nunc sagas adfatur aves, nunc dura sororum 
licia, turiferas modo consulit anxius aras 
flammarumque apicem rapit et caligine sacra 
pascitur. exsiliunt crines rigidisque laborat 
vitta comis, nec colla loco nec in ordine gressus. 
tandem fessa tremens longis mugitibus ora 
solvit, et oppositum vox eluctata furorem est 
Quo rapis ingentem magni Chironis alumnum 
femineis, Nerei, dolis? huc mitte quid aufers? 
non patiar meus iste, meus. tu diva profundi? 
et me Phoebus agit. latebris quibus abdere temptas 
eversorem Asiae? video per Cycladas altas 
attonitam et turpi quaerentem litora furto. 
occidimus placuit Lycomedis conscia tellus. 
o scelus! en fluxae veniunt in pectora vestes. 
scinde, puer, scinde et timidae ne cede parenti. 
ei mihi raptus abit! quaenam haec procul inproba virgo? 
Hic nutante gradu stetit amissisque furoris 
viribus ante ipsas tremefactus conruit aras. 
tunc haerentem Ithacum Calydonius occupat heros  
Nos vocat iste labor neque enim comes ire recusem, 
si tua cura trahat. licet ille sonantibus antris 
Tethyos aversae gremioque prematur aquosi 
Nereos, invenies. tu tantum providus astu 
tende animum vigilem fecundumque erige pectus 
non mihi quis vatum dubiis in casibus ausit 
fata videre prior. subicit gavisus Ulixes 
Sic deus omnipotens firmet, sic adnuat illa 
virgo paterna tibi! sed me spes lubrica tardat 
grande quidem armatum castris inducere Achillem, 
sed si fata negent, quam foedum ac triste reverti! 
vota tamen Danaum non intemptata relinquam. 
iamque adeo aut aderit mecum Peleius heros, 
aut verum penitus latet et sine Apolline Calchas. 
Conclamant Danai stimulatque Agamemno volentes. 
laxantur coetus resolutaque murmure laeto 
agmina discedunt, quales iam nocte propinqua 
e pastu referuntur aves, vel in antra reverti 
melle novo gravidas mitis videt Hybla catervas. 
nec mora, iam dextras Ithacesia carbasus auras 
poscit, et in remis hilaris sedere iuventus. 
At procul occultum falsi sub imagine sexus 
Aeaciden furto iam noverat una latenti 
Deidamia virum; sed opertae conscia culpae 
cuncta pavet tacitasque putat sentire sorores. 
namque ut virgineo stetit in grege durus Achilles  
exsolvitque rudem genetrix digressa pudorem, 
protinus elegit comitem, quamquam omnis in illum 
turba coit, blandeque novas nil tale timenti 
admovet insidias illam sequiturque premitque 
improbus, illam oculis iterumque iterumque resumit. 
nunc nimius lateri non evitantis inhaeret, 
nunc levibus sertis, lapsis nunc sponte canistris, 
nunc thyrso parcente ferit, modo dulcia notae 
fila lyrae tenuesque modos et carmina monstrat 
Chironis ducitque manum digitosque sonanti 
infringit citharae, nunc occupat ora canentis 
et ligat amplexus et mille per oscula laudat. 
illa libens discit, quo vertice Pelion, et quis 
Aeacides, puerique auditum nomen et actus 
adsidue stupet et praesentem cantat Achillem.  
ipsa quoque et validos proferre modestius artus 
et tenuare rudes attrito pollice lanas 
demonstrat reficitque colos et perdita dura 
pensa manu; vocisque sonum pondusque tenentis, 
quodque fugit comites, nimio quod lumine sese 
figat et in verbis intempestivus anhelet, 
miratur; iam iamque dolos aperire parantem 
virginea levitate fugit prohibetque fateri. 
sic sub matre Rhea iuvenis regnator Olympi 
oscula securae dabat insidiosa sorori 
frater adhuc, medii donec reverentia cessit 
sanguinis et versos germana expavit amores.  
tandem detecti timidae Nereidos astus. 
Lucus Agenorei sublimis ad orgia Bacchi 
stabat et admissum caelo nemus; huius in umbra 
alternam renovare piae trieterida matres 
consuerant scissumque pecus terraque revulsas 
ferre trabes gratosque deo praestare furores. 
lex procul ire mares; iterat praecepta verendus 
ductor, inaccessumque viris edicitur antrum. 
nec satis est stat fine dato metuenda sacerdos 
exploratque aditus, ne quis temerator oberret 
agmine femineo tacitus sibi risit Achilles. 
illum virgineae ducentem signa catervae 
magnaque difficili solventem bracchia motu 
et sexus pariter decet et mendacia matris 
mirantur comites. nec iam pulcherrima turbae 
Deidamia suae tantumque admota superbo 
vincitur Aeacidae, quantum premit ipsa sorores. 
ut vero e tereti demisit nebrida collo 
errantesque sinus hedera collegit et alte 
cinxit purpureis flaventia tempora vittis 
vibravitque gravi redimitum missile dextra, 
attonito stat turba metu sacrisque relictis 
illum ambire libet pronosque attollere vultus. 
talis, ubi ad Thebas vultumque animumque remisit 
Euhius et patrio satiavit pectora luxu, 
serta comis mitramque levat thyrsumque virentem 
armat et hostiles invisit fortior Indos.  
Scandebat roseo medii fastigia caeli 
Luna iugo, totis ubi somnus inertior alis 
defluit in terras mutumque amplectitur orbem. 
consedere chori paulumque exercita pulsu 
aera tacent, tenero cum solus ab agmine Achilles 
haec secum Quonam timidae commenta parentis 
usque feres? primumque imbelli carcere perdes 
florem animi? non tela licet Mavortia dextra, 
non trepidas agitare feras? ubi campus et amnes 
Haemonii? quaerisne meos, Sperchie, natatus 
promissasque comas? an desertoris alumni 
nullus honos, Stygiasque procul iam raptus ad umbras 
dicor, et orbatus plangit mea funera Chiron? 
tu nunc tela manu, nostros tu dirigis arcus 
nutritosque mihi scandis, Patrocle, iugales 
ast ego pampineis diffundere bracchia thyrsis 
et tenuare coluspudet haec taedetque fateri 
iam scio. quin etiam dilectae virginis ignem 
aequaevamque facem captus noctesque diesque 
dissimulas. quonam usque premes urentia pectus 
vulnera? teque marempudet heu!nec amore probabis? 
Sic ait et densa noctis gavisus in umbra 
tempestiva suis torpere silentia furtis 
vi potitur votis et toto pectore veros 
admovet amplexus; vidit chorus omnis ab alto  
astrorum et tenerae rubuerunt cornua Lunae. 
illa quidem clamore nemus montemque replevit; 
sed Bacchi comites, discussa nube soporis, 
signa choris indicta putant; fragor undique notus 
tollitur, et thyrsos iterum vibrabat Achilles, 
ante tamen dubiam verbis solatus amicis 
Ille egoquid trepidas?genitum quem caerula mater 
paene Iovi silvis nivibusque inmisit alendum 
Thessalicis. nec ego hos cultus aut foeda subissem 
tegmina, ni primo te visa in litore cessi 
te propter, tibi pensa manu, tibi mollia gesto 
tympana. quid defles magno nurus addita ponto? 
quid gemis ingentes caelo paritura nepotes? 
Sed pater ante igni ferroque excisa iacebit 
Scyros et in tumidas ibunt haec versa procellas 
moenia, quam saevo mea tu conubia pendas 
funere non adeo parebimus omnia matri. 
vade sed ereptum celes taceasque pudorem. 
Obstipuit tantis regina exterrita monstris, 
quamquam olim suspecta fides, et comminus ipsum 
horruit et facies multum mutata fatentis. 
quid faciat? casusne suos ferat ipsa parenti 
seque simul iuvenemque premat, fortassis acerbas 
hausurum poenas? et adhuc in corde manebat 
ille diu deceptus amor silet aegra premitque 
iam commune nefas; unam placet addere furtis  
altricem sociam, precibus quae victa duorum 
adnuit. illa astu tacito raptumque pudorem 
surgentemque uterum atque aegros in pondere menses 
occuluit, plenis donec stata tempora metis 
attulit et partus index Lucina resolvit. 
Iamque per Aegaeos ibat Laertia flexus 
puppis, et innumerae mutabant Cyclades oras; 
iam Paros Olearosque latent; iam raditur alta 
Lemnos et a tergo decrescit Bacchica Naxos, 
ante oculos crescente Samo; iam Delos opacat 
aequor ibi e celsa libant carchesia puppi 
responsique fidem et verum Calchanta precantur. 
audiit Arquitenens Zephyrumque e vertice Cynthi 
inpulit et dubiis pleno dedit omina velo. 
it pelago secura ratis quippe alta Tonantis 
iussa Thetin certas fatorum vertere leges 
arcebant aegram lacrimis ac multa gementem, 
quod non erueret pontum ventisque fretisque 
omnibus invisum iam tunc sequeretur Ulixem. 
Frangebat radios humili iam pronus Olympo 
Phoebus et Oceani penetrabile litus anhelis 
promittebat equis, cum se scopulosa levavit 
Scyros; in hanc totos emisit puppe rudentes 
dux Laertiades sociisque resumere pontum  
imperat et remis Zephyros supplere cadentes. 
accedunt iuxta, et magis indubitata magisque 
Scyros erat placidique super Tritonia custos 
litoris. egressi numen venerantur amicae 
Aetolusque Ithacusque deae. tunc providus heros, 
hospita ne subito terrerent moenia coetu, 
puppe iubet remanere suos; ipse ardua fido 
cum Diomede petit. sed iam praevenerat arcis 
litoreae servator Abas ignotaque regi 
ediderat, sed Graia tamen, succedere terris 
carbasa. procedunt, gemini ceu foedere iuncto 
hiberna sub nocte lupi licet et sua pulset 
natorumque fames, penitus rabiemque minasque 
dissimulant humilesque meant, ne nuntiet hostes 
cura canum et trepidos moneat vigilare magistros. 
Sic segnes heroes eunt campumque patentem, 
qui medius portus celsamque interiacet urbem, 
alterno sermone terunt; prior occupat acer 
Tydides Qua nunc verum ratione paramus 
scrutari? namque ambiguo sub pectore pridem 
verso, quid inbelles thyrsos mercatus et aera 
urbibus in mediis Baccheaque terga mitrasque 
huc tuleris varioque aspersas nebridas auro? 
hisne gravem Priamo Phrygibusque armabis Achillem? 
illi subridens Ithacus paulum ore remisso 
Haec tibi, virginea modo si Lycomedis in aula est  
fraude latens, ultro confessum in proelia ducent 
Peliden; tu cuncta citus de puppe memento 
ferre, ubi tempus erit, clipeumque his iungere donis, 
qui pulcher signis auroque asperrimus astat; 
nec sat erit tecum lituo bonus adsit Agyrtes 
occultamque tubam tacitos adportet in usus. 
Dixerat, atque ipso portarum in limine regem 
cernit et ostensa pacem praefatus oliva 
Magna, reor, pridemque tuas pervenit ad aures 
fama trucis belli, regum placidissime, quod nunc 
Europamque Asiamque quatit. si nomina forte 
huc perlata ducum, fidit quibus ultor Atrides 
hic tibi, quem tanta meliorem stirpe creavit 
magnanimus Tydeus, Ithaces ego ductor Ulixes. 
causa viaemetuam quid enim tibi cuncta fateri, 
cum Graius notaque fide celeberrimus? imus 
explorare aditus invisaque litora Troiae, 
quidve parent medio sermone intercipit ille 
Adnuerit Fortuna, precor, dextrique secundent 
ista dei! nunc hospitio mea tecta piumque 
inlustrate larem. simul intra limina ducit. 
nec mora, iam mensas famularis turba torosque 
instruit. interea visu perlustrat Ulixes 
scrutaturque domum, si qua vestigia magnae 
virginis aut dubia facies suspecta figura; 
porticibusque vagis errat totosque penates,  
ceu miretur, obit velut ille cubilia praedae 
indubitata tenens muto legit arva Molosso 
venator, videat donec sub frondibus hostem 
porrectum somno positosque in caespite dentes. 
Rumor in arcana iamdudum perstrepit aula, 
virginibus qua fida domus, venisse Pelasgum 
ductores Graiamque ratem sociosque receptos. 
iure pavent aliae, sed vix nova gaudia celat 
Pelides avidusque novos heroas et arma 
vel talis vidisse cupit. iamque atria fervent 
regali strepitu et picto discumbitur auro, 
cum pater ire iubet natas comitesque pudicas  
natarum. subeunt, quales Maeotide ripa, 
cum Scythicas rapuere domos et capta Getarum 
moenia, sepositis epulantur Amazones armis. 
tum vero intentus vultus ac pectora Ulixes 
perlibrat visu, sed nox inlataque fallunt 
lumina et extemplo latuit mensura iacentum. 
at tamen erectumque genas oculisque vagantem 
nullaque virginei servantem signa pudoris 
defigit comitique obliquo lumine monstrat. 
quid nisi praecipitem blando complexa moneret 
Deidamia sinu nudataque pectora semper 
exsertasque manus umerosque in veste teneret  
et prodire toris et poscere vina vetaret 
saepius et fronti crinale reponeret aurum? 
Argolicis ducibus iam tunc patuisset Achilles. 
Ut placata fames epulis bis terque repostis, 
rex prior adloquitur paterisque hortatur Achivos 
Invideo vestris, fateor, decora inclita gentis 
Argolicae, coeptis; utinam et mihi fortior aetas, 
quaeque fuit, Dolopas cum Scyria litora adortos 
perdomui, fregique vadis, quae signa triumphi 
vidistis celsa murorum in fronte, carinas! 
saltem si suboles, aptum quam mittere bello 
nunc ipsi viresque meas et cara videtis 
pignora quando novos dabit haec mihi turba nepotes? 
dixerat, et sollers arrepto tempore Ulixes 
Haut spernenda cupis; quis enim non visere gentes 
innumeras variosque duces atque agmina regum 
ardeat? omne simul roburque decusque potentis 
Europae meritos ultro iuravit in enses. 
rura urbesque vacant, montes spoliavimus altos, 
omne fretum longa velorum obtexitur umbra; 
tradunt arma patres, rapit inrevocata iuventus. 
non alias umquam tantae data copia famae 
fortibus aut campo maiore exercita virtus. 
aspicit intentum vigilique haec aure trahentem, 
cum paveant aliae demissaque lumina flectant, 
atque iterat Quisquis proavis et gente superba,  
quisquis equo iaculoque potens, qui praevalet arcu, 
omnis honos illic, illic ingentia certant 
nomina vix timidae matres aut agmina cessant 
virginea; o multum steriles damnatus in annos 
invisusque deis, si quem haec nova gloria segnem 
praeterit. exisset stratis, ni provida signo 
Deidamia dato cunctas hortata sorores 
liquisset mensas ipsum complexa. sed haeret 
respiciens Ithacum coetuque novissimus exit. 
ille quoque incepto paulum ex sermone remittit, 
pauca tamen iungens At tu tranquillus in alta 
pace mane carisque para conubia natis, 
quas tibi sidereis divarum voltibus aequas 
fors dedit. ut me olim tacitum reverentia tangit! 
is decor et formae species permixta virili. 
occurrit genitor Quid si aut Bacchea ferentes 
orgia, Palladias aut circum videris aras? 
et dabimus, si forte novus cunctabitur auster. 
excipiunt cupidi et tacitis spes addita votis. 
cetera depositis Lycomedis regia curis 
tranquilla sub pace silet, sed longa sagaci 
nox Ithaco, lucemque cupit somnumque gravatur. 
Vixdum exorta dies et iam comitatus Agyrte 
Tydides aderat praedictaque dona ferebat. 
nec minus egressae thalamo Scyreides ibant 
ostentare choros promissaque sacra verendis 
hospitibus. nitet ante alias regina comesque 
Pelides qualis Siculae sub rupibus Aetnae 
Naidas Hennaeas inter Diana feroxque  
Pallas et Elysii lucebat sponsa tyranni. 
iamque movent gressus thiasisque Ismenia buxus 
signa dedit, quater aera Rheae, quater enthea pulsant 
terga manu variosque quater legere recursus. 
tunc thyrsos pariterque levant pariterque reponunt 
multiplicantque gradum, modo quo Curetes in actu 
quoque pii Samothraces eunt, nunc obvia versae 
pectine Amazonio, modo quo citat orbe Lacaenas 
Delia plaudentesque suis intorquet Amyclis. 
tunc vero, tunc praecipue manifestus Achilles 
nec servare vices nec bracchia iungere curat; 
tunc molles gressus, tunc aspernatur amictus 
plus solito rumpitque choros et plurima turbat. 
sic indignantem thyrsos acceptaque matris 
tympana iam tristes spectabant Penthea Thebae. 
Solvuntur laudata cohors repetuntque paterna 
limina, ubi in mediae iamdudum sedibus aulae 
munera virgineos visus tractura locarat 
Tydides, signum hospitii pretiumque laboris, 
hortaturque legant, nec rex placidissimus arcet. 
heu simplex nimiumque rudis, qui callida dona 
Graiorumque dolos variumque ignoret Ulixem! 
hic aliae, qua sexus iners naturaque ducit, 
aut teretes thyrsos aut respondentia temptant 
tympana, gemmatis aut nectunt tempora limbis; 
arma vident magnoque putant donata parenti. 
at ferus Aeacides, radiantem ut comminus orbem  
caelatum pugnassaevis et forte rubebat 
bellorum maculisadclinem conspicit hastae, 
infremuit torsitque genas, et fronte relicta 
surrexere comae; nusquam mandata parentis, 
nusquam occultus amor, totoque in pectore Troia est. 
ut leo, materno cum raptus ab ubere mores 
accepit pectique iubas hominemque vereri 
edidicit nullasque rapi nisi iussus in iras, 
si semel adverso radiavit lumine ferrum, 
eiurata fides domitorque inimicus, in illum 
prima fames, timidoque pudet servisse magistro. 
ut vero accessit propius luxque aemula vultum 
reddidit et simili talem se vidit in auro, 
horruit erubuitque simul. tunc acer Ulixes 
admotus lateri summissa voce Quid haeres? 
scimus ait, tu semiferi Chironis alumnus, 
tu caeli pelagique nepos, te Dorica classis, 
te tua suspensis exspectat Graecia signis, 
ipsaque iam dubiis nutant tibi Pergama muris. 
heia, abrumpe moras! sine perfida palleat Ide, 
et iuvet haec audire patrem, pudeatque dolosam 
sic pro te timuisse Thetin. iam pectus amictu 
laxabat, cum grande tuba sic iussus Agyrtes 
insonuit; fugiunt disiectis undique donis 
inplorantque patrem commotaque proelia credunt. 
illius intactae cecidere a pectore vestes, 
iam clipeus breviorque manu consumitur hasta 
mira fidesIthacumque umeris excedere visus  
Aetolumque ducem tantum subita arma calorque 
Martius horrenda confundit luce penates. 
inmanisque gradu, ceu protinus Hectora poscens, 
stat medius trepidante domo, Peleaque virgo 
quaeritur. Ast alia plangebat parte retectos 
Deidamia dolos, cuius cum grandia primum 
lamenta et notas accepit pectore voces, 
haesit et occulto virtus infracta calore est. 
demittit clipeum regisque ad limina versus 
attonitum factis inopinaque monstra paventem, 
sicut erat, nudis Lycomedem adfatur in armis 
Me tibi, care paterdubium dimitte pavorem, 
me dedit alma Thetis te pridem tanta manebat 
gloria; quaesitum Danais tu mittis Achillem, 
gratior et magno, si fas dixisse, parente 
et dulci Chirone mihi. sed corda parumper 
huc adverte libens atque has bonus accipe voces 
Peleus te nato socerum et Thetis hospita iungunt 
adlegantque suos utroque a sanguine divos. 
unam virgineo natarum ex agmine poscunt 
dasne? an gens humilis tibi degeneresque videmur? 
non renuis? iunge ergo manus et concipe foedus 
atque ignosce tuis. tacito iam cognita furto 
Deidamia mihi; quid enim his obstare lacertis, 
qua potuit nostras possessa repellere vires?  
me luere ista iube; pono arma et reddo Pelasgis 
et maneo. quid triste fremis? quid lumina mutas? 
iam socer esnatum ante pedes prostravit et addit 
iamque avus. inmitis quotiens iterabitur ensis, 
turba sumus. tunc et Danai per sacra fidemque 
hospitii blandusque precum conpellit Ulixes. 
ille, etsi carae conperta iniuria natae 
et Thetidis mandata movent prodique videtur 
depositum tam grande deae, tamen obvius ire 
tot metuit fatis Argivaque bella morari; 
fac velit ipsam illic matrem sprevisset Achilles. 
nec tamen abnuerit genero se iungere tali 
vincitur. arcanis effert pudibunda tenebris 
Deidamia gradum, veniae nec protinus amens 
credit et opposito genitorem placat Achille. 
Mittitur Haemoniam, magnis qui Pelea factis 
impleat et classem comitesque in proelia poscat. 
nec non et geminas regnator Scyrius alnos 
deducit genero viresque excusat Achivis. 
tunc epulis consumpta dies, tandemque retectum 
foedus et intrepidos nox conscia iungit amantes. 
Illius ante oculos nova bella et Xanthus et Ide 
Argolicaeque rates, atque ipsas cogitat undas 
auroramque timet. cara cervice mariti  
fusa novi lacrimas iam solvit et occupat artus 
Aspiciamne iterum meque hoc in pectore ponam, 
Aeacide? rursusque tuos dignabere portus, 
an tumidus Teucrosque lares et capta reportans 
Pergama virgineae noles meminisse latebrae?  
quid precer, heu! timeamve prius? quidve anxia mandem, 
cui vix flere vacat? modo te nox una deditque 
inviditque mihi. thalamis haec tempora nostris? 
hicne est liber hymen? o dulcia furta dolique, 
o timor! abripitur miserae permissus Achilles. 
ineque enim tantos ausim revocare paratus, 
i cautus, nec vana Thetin timuisse memento, 
i felix nosterque redi! nimis improba posco 
iam te sperabunt lacrimis planctuque decorae 
Troades optabuntque tuis dare colla catenis 
et patriam pensare toris, aut ipsa placebit 
Tyndaris, incesta nimium laudata rapina. 
ast egomet primae puerilis fabula culpae 
narrabor famulis aut dissimulata latebo. 
quin age, duc comitem; cur non ego Martia tecum 
signa feram? tu thyrsa manu Baccheaque mecum 
sacra, quod infelix non credet Troia, tulisti. 
attamen hunc, quem maesta mihi solacia linquis, 
hunc saltem sub corde tene et concede precanti 
hoc solum, pariat ne quid tibi barbara coniunx, 
ne qua det indignos Thetidi captiva nepotes. 
talia dicentem non ipse inmotus Achilles 
solatur iuratque fidem iurataque fletu  
spondet et ingentis famulas captumque reversus 
Ilion et Phrygiae promittit munera gazae. 
inrita ventosae rapiebant verba procellae.  
LIBER SECUNDUS 
Exuit implicitum tenebris umentibus orbem 
Oceano prolata dies, genitorque coruscae 
lucis adhuc hebetem vicina nocte levabat 
et nondum excusso rorantem lampada ponto. 
et iam punicea nudatum pectora palla 
insignemque ipsis, quae prima invaserat, armis 
Aeacidenquippe aura vocat cognataque suadent 
aequoraprospectant cuncti iuvenemque ducemque 
nil ausi meminisse pavent; sic omnia visu 
mutatus rediit, ceu numquam Scyria passus 
litora Peliacoque rates escendat ab antro. 
tunc ex more deisita namque monebat Ulixes 
aequoribusque austrisque litat fluctuque sub ipso 
caeruleum regem tauro veneratur avumque 
Nerea vittata genetrix placata iuvenca. 
hic spumante salo iaciens tumida exta profatur 
Paruimus, genetrix, quamquam haut toleranda iuberes, 
paruimus nimium bella ad Troiana ratesque 
Argolicas quaesitus eo. sic orsus et alno 
insiluit penitusque Noto stridente propinquis 
abripitur terris et iam ardua ducere nubes 
incipit et longo Scyros discedere ponto. 
Turre procul summa lacrimis comitata sororum  
commissumque tenens et habentem nomina Pyrrhum 
pendebat coniunx oculisque in carbasa fixis 
ibat et ipsa freto, et puppem iam sola videbat. 
ille quoque obliquos dilecta ad moenia vultus 
declinat viduamque domum gemitusque relictae 
cogitat occultus sub corde renascitur ardor 
datque locum virtus. sentit Laertius heros 
maerentem et placidis adgressus flectere dictis 
Tene inquit, magnae vastator debite Troiae, 
quem Danaae classes, quem divum oracula poscunt, 
erectumque manet reserato in limine Bellum, 
callida femineo genetrix violavit amictu 
commisitque illis tam grandia furta latebris 
speravitque fidem? nimis o suspensa nimisque 
mater! an haec tacita virtus torperet in umbra, 
quae vix audito litui clangore refugit 
et Thetin et comites et quos suppresserat ignes? 
nec nostrum est, quod in arma venis sequerisque precantis; 
venisses dixit; quem talibus occupat heros 
Aeacius Longum resides exponere causas 
maternumque nefas; hoc excusabitur ense 
Scyros et indecores, fatorum crimina, cultus. 
tu potius, dum lene fretum Zephyroque fruuntur 
carbasa, quae Danais tanti primordia belli, 
ede libet iustas hinc sumere protinus iras.  
Hic Ithacus paulum repetito longius orsu 
Fertur in Hectorea, si talia credimus, Ida 
electus formae certamina solvere pastor 
sollicitas tenuisse deas, nec torva Minervae 
ora nec aetherii sociam rectoris amico 
lumine, sed solam nimium vidisse Dionen. 
atque adeo lis illa tuis exorta sub antris 
concilio superum, dum Pelea dulce maritat 
Pelion, et nostris iam tunc promitteris armis. 
ira quatit victas; petit exitialia iudex 
praemia; raptori faciles monstrantur Amyclae. 
ille Phrygas lucos, matris penetralia caedit 
turrigerae veritasque solo procumbere pinus 
praecipitat terrasque freto delatus Achaeas 
hospitis Atridaepudet heu miseretque potentis 
Europae!spoliat thalamos, Helenaque superbus 
navigat et captos ad Pergama devehit Argos. 
inde dato passim varias rumore per urbes, 
undique inexciti sibi quisque et sponte coimus 
ultores quis enim inlicitis genialia rumpi 
pacta dolis facilique trahi conubia raptu 
ceu pecus armentumve aut vilis messis acervos 
perferat? haec etiam fortes iactura moveret. 
non tulit insidias divum imperiosus Agenor 
mugitusque sacros et magno numine vectam 
quaesiit Europen aspernatusque Tonantem est  
ut generum; raptam Scythico de litore prolem 
non tulit Aeetes ferroque et classe secutus 
semideos reges et ituram in sidera puppim 
nos Phryga semivirum portus et litora circum 
Argolica incesta volitantem puppe feremus? 
usque adeo nusquam arma et equi, fretaque invia Grais? 
quid si nunc aliquis patriis rapturus ab oris 
Deidamian eat viduaque e sede revellat 
attonitam et magni clamantem nomen Achillis? 
illius ad capulum rediit manus ac simul ingens 
inpulit ora rubor; tacuit contentus Ulixes. 
Excipit Oenides Quin, o dignissima caeli 
progenies, ritusque tuos elementaque primae 
indolis et, valida mox accedente iuventa, 
quae solitus laudum tibi semina pandere Chiron 
virtutisque aditus, quas membra augere per artes, 
quas animum, sociis multumque faventibus edis? 
sit pretium longas penitus quaesisse per undas 
Scyron et his primum me arma ostendisse lacertis. 
Quem pigeat sua facta loqui? tamen ille modeste 
incohat, ambiguus paulum propiorque coacto 
Dicor et in teneris et adhuc reptantibus annis, 
Thessalus ut rigido senior me monte recepit,  
non ullos ex more cibos hausisse nec almis 
uberibus satiasse famem, sed spissa leonum 
viscera semianimisque lupae traxisse medullas. 
haec mihi prima Ceres, haec laeti munera Bacchi, 
sic dabat ille pater. mox ire per invia secum 
lustra gradu maiore trahens visisque docebat 
adridere feris nec fracta ruentibus undis 
saxa nec ad vastae trepidare silentia silvae. 
iam tunc arma manu, iam tunc cervice pharetrae, 
et ferri properatus amor durataque multo 
sole geluque cutis; tenero nec fluxa cubili 
membra, sed ingenti saxum commune magistro. 
vix mihi bissenos annorum torserat orbes 
vita rudis, volucris cum iam praevertere cervos 
et Lapithas cogebat equos praemissaque cursu 
tela sequi; saepe ipse gradu me praepete Chiron, 
dum velox aetas, campis admissus agebat 
omnibus, exhaustumque vago per gramina passu 
laudabat gaudens atque in sua terga levabat. 
saepe etiam primo fluvii torpore iubebar 
ire supra glaciemque levi non frangere planta. 
hoc puerile decus. quid nunc tibi proelia dicam 
silvarum et saevo vacuos iam murmure saltus? 
numquam ille inbelles Ossaea per avia dammas 
sectari aut timidas passus me cuspide lyncas 
sternere, sed tristes turbare cubilibus ursos  
fulmineosque sues, et sicubi maxima tigris 
aut seducta iugis fetae spelunca leaenae. 
ipse sedens vasto facta exspectabat in antro, 
si sparsus nigro remearem sanguine; nec me 
ante nisi inspectis admisit ad oscula telis. 
iamque et ad ensiferos vicina pube tumultus 
aptabar, nec me ulla feri Mavortis imago 
praeteriit. didici, quo Paeones arma rotatu, 
quo Macetae sua gaesa citent, quo turbine contum 
Sauromates falcemque Getes arcumque Gelonus 
tenderet et flexae Balearicus actor habenae 
quo suspensa trahens libraret vulnera tortu 
inclusumque suo distingueret aera gyro. 
vix memorem cunctos, etsi bene gessimus, actus. 
nunc docet ingentes saltu me iungere fossas, 
nunc caput aerii scandentem prendere montis, 
quo fugitur per plana gradu, simulacraque pugnae 
excipere inmissos curvato umbone molares 
ardentesque intrare casas peditemque volantis 
sistere quadriiugos. memini, rapidissimus ibat 
imbribus adsiduis pastus nivibusque solutis 
Sperchios vivasque trabes et saxa ferebat, 
cum me ille immissum, qua saevior impetus undae,  
stare iubet contra tumidosque repellere fluctus, 
quos vix ipse gradu totiens obstante tulisset. 
stabam equidem, sed me referebat concitus amnis 
et latae caligo fugae; ferus ille minari  
desuper incumbens verbisque urgere pudorem. 
nec nisi iussus abi sic me sublimis agebat 
gloria, nec duri tanto sub teste labores. 
nam procul Oebalios in nubila condere discos 
et liquidam nodare palen et spargere caestus, 
ludus erat requiesque mihi; nec maior in istis 
sudor, Apollineo quam fila sonantia plectro 
cum quaterem priscosque virum mirarer honores. 
quin etiam sucos atque auxiliantia morbis 
gramina, quo nimius staret medicamine sanguis, 
quid faciat somnos, quid hiantia vulnera claudat, 
quae ferro cohibenda lues, quae cederet herbis, 
edocuit monitusque sacrae sub pectore fixit 
iustitiae, qua Peliacis dare iura verenda 
gentibus atque suos solitus pacare biformes. 
hactenus annorum, comites, elementa meorum 
et memini et meminisse iuvat scit cetera mater.  