SERMONVM LIBER PRIOR I 
Qui fit, Maecenas, ut nemo, quam sibi sortem 
seu ratio dederit seu fors obiecerit, illa 
contentus vivat, laudet diversa sequentis? 
o fortunati mercatores gravis annis 
miles ait, multo iam fractus membra labore; 
contra mercator navim iactantibus Austris 
militia est potior. quid enim? concurritur horae 
momento cita mors venit aut victoria laeta. 
agricolam laudat iuris legumque peritus, 
sub galli cantum consultor ubi ostia pulsat; 
ille, datis vadibus qui rure extractus in urbem est, 
solos felicis viventis clamat in urbe. 
cetera de genere hocadeo sunt multaloquacem 
delassare valent Fabium. ne te morer, audi, 
quo rem deducam. si quis deus en ego dicat 
iam faciam quod voltis eris tu, qui modo miles, 
mercator; tu, consultus modo, rusticus hinc vos, 
vos hinc mutatis discedite partibus. eia, 
quid statis? nolint. atqui licet esse beatis. 
quid causae est, merito quin illis Iuppiter ambas  
iratus buccas inflet neque se fore posthac 
tam facilem dicat, votis ut praebeat aurem? 
praeterea, ne sic ut qui iocularia ridens 
percurramquamquam ridentem dicere verum 
quid vetat? ut pueris olim dant crustula blandi 
doctores, elementa velint ut discere prima 
sed tamen amoto quaeramus seria ludo 
ille gravem duro terram qui vertit aratro, 
perfidus hic caupo, miles nautaeque, per omne 
audaces mare qui currunt, hac mente laborem 
sese ferre, senes ut in otia tuta recedant, 
aiunt, cum sibi sint congesta cibaria sicut 
parvolanam exemplo estmagni formica laboris 
ore trahit quodcumque potest atque addit acervo 
quem struit, haud ignara ac non incauta futuri. 
quae, simul inversum contristat Aquarius annum, 
non usquam prorepit et illis utitur ante 
quaesitis sapiens, cum te neque fervidus aestus 
demoveat lucro neque hiems, ignis mare ferrum, 
nil obstet tibi, dum ne sit te ditior alter. 
quid iuvat inmensum te argenti pondus et auri 
furtim defossa timidum deponere terra? 
quod, si conminuas, vilem redigatur ad assem? 
at ni id fit, quid habet pulcri constructus acervus? 
milia frumenti tua triverit area centum 
non tuus hoc capiet venter plus ac meus ut, si 
reticulum panis venalis inter onusto 
forte vehas umero, nihilo plus accipias quam 
qui nil portarit. vel dic quid referat intra  
naturae finis viventi, iugera centum an 
mille aret? at suave est ex magno tollere acervo. 
dum ex parvo nobis tantundem haurire relinquas, 
cur tua plus laudes cumeris granaria nostris? 
ut tibi si sit opus liquidi non amplius urna 
vel cyatho et dicas magno de flumine mallem 
quam ex hoc fonticulo tantundem sumere. eo fit, 
plenior ut siquos delectet copia iusto, 
cum ripa simul avolsos ferat Aufidus acer. 
at qui tantuli eget quanto est opus, is neque limo 
turbatam haurit aquam neque vitam amittit in undis. 
at bona pars hominum decepta cupidine falso 
nil satis est, inquit, quia tanti quantum habeas sis 
quid facias illi? iubeas miserum esse, libenter 
quatenus id facit ut quidam memoratur Athenis 
sordidus ac dives, populi contemnere voces 
sic solitus populus me sibilat, at mihi plaudo 
ipse domi, simul ac nummos contemplor in arca. 
Tantalus a labris sitiens fugientia captat 
fluminaquid rides? mutato nomine de te 
fabula narratur congestis undique saccis 
indormis inhians et tamquam parcere sacris 
cogeris aut pictis tamquam gaudere tabellis. 
nescis, quo valeat nummus, quem praebeat usum? 
panis ematur, holus, vini sextarius, adde 
quis humana sibi doleat natura negatis. 
an vigilare metu exanimem, noctesque diesque 
formidare malos fures, incendia, servos, 
ne te conpilent fugientes, hoc iuvat? horum  
semper ego optarim pauperrimus esse bonorum. 
at si condoluit temptatum frigore corpus 
aut alius casus lecto te adflixit, habes qui 
adsideat, fomenta paret, medicum roget, ut te 
suscitet ac reddat gnatis carisque propinquis? 
non uxor salvum te volt, non filius; omnes 
vicini oderunt, noti, pueri atque puellae. 
miraris, cum tu argento post omnia ponas, 
si nemo praestet, quem non merearis, amorem? 
an si cognatos, nullo natura labore 
quos tibi dat, retinere velis servareque amicos, 
infelix operam perdas, ut siquis asellum 
in campo doceat parentem currere frenis? 
denique sit finis quaerendi, cumque habeas plus, 
pauperiem metuas minus et finire laborem 
incipias, parto quod avebas, ne facias quod 
Ummidius quidam; non longa est fabula dives 
ut metiretur nummos, ita sordidus, ut se 
non umquam servo melius vestiret, ad usque 
supremum tempus, ne se penuria victus 
opprimeret, metuebat. at hunc liberta securi 
divisit medium, fortissima Tyndaridarum. 
quid mi igitur suades? ut vivam Naevius aut sic 
ut Nomentanus? pergis pugnantia secum 
frontibus adversis conponere non ego avarum  
cum veto te, fieri vappam iubeo ac nebulonem 
est inter Tanain quiddam socerumque Viselli 
est modus in rebus, sunt certi denique fines, 
quos ultra citraque nequit consistere rectum. 
illuc, unde abii, redeo, qui nemo, ut avarus, 
se probet ac potius laudet diversa sequentis, 
quodque aliena capella gerat distentius uber, 
tabescat neque se maiori pauperiorum 
turbae conparet, hunc atque hunc superare laboret. 
sic festinanti semper locupletior obstat, 
ut, cum carceribus missos rapit ungula currus, 
instat equis auriga suos vincentibus, illum 
praeteritum temnens extremos inter euntem. 
inde fit, ut raro, qui se vixisse beatum 
dicat et exacto contentus tempore vita 
cedat uti conviva satur, reperire queamus.  
iam satis est. ne me Crispini scrinia lippi 
conpilasse putes, verbum non amplius addam. 
II 
Ambubaiarum collegia, pharmacopolae, 
mendici, mimae, balatrones, hoc genus omne 
maestum ac sollicitum est cantoris morte Tigelli. 
quippe benignus erat. contra hic, ne prodigus esse  
dicatur metuens, inopi dare nolit amico, 
frigus quo duramque famem propellere possit. 
hunc si perconteris, avi cur atque parentis 
praeclaram ingrata stringat malus ingluvie rem, 
omnia conductis coemens obsonia nummis, 
sordidus atque animi quod parvi nolit haberi, 
respondet. laudatur ab his, culpatur ab illis. 
Fufidius vappae famam timet ac nebulonis 
dives agris, dives positis in fenore nummis 
quinas hic capiti mercedes exsecat atque 
quanto perditior quisque est, tanto acrius urget; 
nomina sectatur modo sumpta veste virili 
sub patribus duris tironum. maxime quis non 
Iuppiter exclamat simul atque audivit? at in se 
pro quaestu sumptum facit hic? vix credere possis, 
quam sibi non sit amicus, ita ut pater ille, Terenti 
fabula quem miserum gnato vixisse fugato 
inducit, non se peius cruciaverit atque hic. 
siquis nunc quaerat quo res haec pertinet? illuc 
dum vitant stulti vitia, in contraria currunt. 
Maltinus tunicis demissis ambulat, est qui 
inguen ad obscaenum subductis usque; facetus 
pastillos Rufillus olet, Gargonius hircum 
nil medium est. sunt qui nolint tetigisse nisi illas 
quarum subsuta talos tegat instita veste, 
contra alius nullam nisi olenti in fornice stantem. 
quidam notus homo cum exiret fornice, macte  
virtute esto inquit sententia dia Catonis; 
nam simul ac venas inflavit taetra libido, 
huc iuvenes aequom est descendere, non alienas 
permolere uxores. nolim laudarier inquit 
sic me mirator cunni Cupiennius albi. 
audire est operae pretium, procedere recte 
qui moechis non voltis, ut omni parte laborent 
utque illis multo corrupta dolore voluptas 
atque haec rara cadat dura inter saepe pericla. 
hic se praecipitem tecto dedit, ille flagellis 
ad mortem caesus, fugiens hic decidit acrem 
praedonum in turbam, dedit hic pro corpore nummos, 
hunc perminxerunt calones; quin etiam illud 
accidit, ut cuidam testis caudamque salacem 
demeterent ferro. iure omnes Galba negabat. 
tutior at quanto merx est in classe secunda, 
libertinarum dicoSallustius in quas 
non minus insanit quam qui moechatur. at hic si, 
qua res, qua ratio suaderet quaque modeste 
munifico esse licet, vellet bonus atque benignus 
esse, daret quantum satis esset nec sibi damno 
dedecorique foret. verum hoc se amplectitur uno,  
hoc amat et laudat matronam nullam ego tango, 
ut quondam Marsaeus, amator Originis ille, 
qui patrium mimae donat fundumque laremque, 
nil fuerit mi inquit cum uxoribus umquam alienis. 
verum est cum mimis, est cum meretricibus, unde 
fama malum gravius quam res trahit. an tibi abunde 
personam satis est, non illud, quidquid ubique 
officit, evitare? bonam deperdere famam, 
rem patris oblimare malum est ubicumque. quid inter
est in matrona, ancilla peccesne togata? 
Villius in Fausta Sullae gener, hoc miser uno 
nomine deceptus, poenas dedit usque superque 
quam satis est, pugnis caesus ferroque petitus, 
exclusus fore, cum Longarenus foret intus. 
huic si muttonis verbis mala tanta videnti 
diceret haec animus quid vis tibi? numquid ego a te 
magno prognatum deposco consule cunnum 
velatumque stola, mea cum conferbuit ira? 
quid responderet? magno patre nata puella est. 
at quanto meliora monet pugnantiaque istis 
dives opis natura suae, tu si modo recte 
dispensare velis ac non fugienda petendis 
inmiscere. tuo vitio rerumne labores, 
nil referre putas? quare, ne paeniteat te, 
desine matronas sectarier, unde laboris 
plus haurire mali est quam ex re decerpere fructus. 
nec magis huic, inter niveos viridisque lapillos  
sit licet, hoc, Cerinthe, tuum tenerum est femur aut crus 
rectius, atque etiam melius persaepe togatae. 
adde huc, quod mercem sine fucis gestat, aperte 
quod venale habet ostendit nec, siquid honesti est, 
iactat habetque palam, quaerit, quo turpia celet. 
regibus hic mos est, ubi equos mercantur opertos 
inspiciunt, ne si facies, ut saepe, decora 
molli fulta pede est, emptorem inducat hiantem, 
quod pulcrae clunes, breve quod caput, ardua cervix. 
hoc illi recte ne corporis optima Lyncei 
contemplere oculis, Hypsaea caecior illa, 
quae mala sunt, spectes. o crus, o bracchia. verum 
depugis, nasuta, brevi latere ac pede longo est. 
matronae praeter faciem nil cernere possis, 
cetera, ni Catia est, demissa veste tegentis. 
si interdicta petes, vallo circumdatanam te 
hoc facit insanum, multae tibi tum officient res, 
custodes, lectica, ciniflones, parasitae, 
ad talos stola demissa et circumdata palla, 
plurima, quae invideant pure adparere tibi rem. 
altera, nil obstat Cois tibi paene videre est 
ut nudam, ne crure malo, ne sit pede turpi; 
metiri possis oculo latus. an tibi mavis 
insidias fieri pretiumque avellier ante 
quam mercem ostendi? leporem venator ut alta  
in nive sectetur, positum sic tangere nolit, 
cantat et adponit meus est amor huic similis; nam 
transvolat in medio posita et fugientia captat. 
hiscine versiculis speras tibi posse dolores 
atque aestus curasque gravis e pectore pelli? 
nonne, cupidinibus statuat natura modum quem, 
quid latura sibi, quid sit dolitura negatum, 
quaerere plus prodest et inane abscindere soldo? 
num, tibi cum faucis urit sitis, aurea quaeris 
pocula? num esuriens fastidis omnia praeter 
pavonem rhombumque? tument tibi cum inguina, num, si 
ancilla aut verna est praesto puer, impetus in quem 
continuo fiat. malis tentigine rumpi? 
non ego; namque parabilem amo venerem facilemque. 
illam post paulo sed pluris si exierit vir 
Gallis, hanc Philodemus ait sibi, quae neque magno 
stet pretio neque cunctetur cum est iussa venire. 
candida rectaque sit, munda hactenus, ut neque longa 
nec magis alba velit quam dat natura videri. 
haec ubi supposuit dextro corpus mihi laevom, 
Ilia et Egeria est; do nomen quodlibet illi. 
nec vereor, ne, dum futuo, vir rure recurrat, 
ianua frangatur, latret canis, undique magno 
pulsa domus strepitu resonet, vepallida lecto 
desiliat mulier, miseram se conscia clamet,  
cruribus haec metuat, doti deprensa, egomet mi. 
discincta tunica fugiendum est et pede nudo, 
ne nummi pereant aut puga aut denique fama. 
deprendi miserum est Fabio vel iudice vincam. 
III 
Omnibus hoc vitium est cantoribus, inter amicos 
ut numquam inducant animum cantare rogati, 
iniussi numquam desistant. Sardus habebat 
ille Tigellius hoc. Caesar, qui cogere posset, 
si peteret per amicitiam patris atque suam, non 
quicquam proficeret; si conlibuisset, ab ovo 
usque ad mala citaret io Bacchae modo summa 
voce, modo hac, resonat quae chordis quattuor ima. 
nil aequale homini fuit illi saepe velut qui 
currebat fugiens hostem, persaepe velut qui 
Iunonis sacra ferret; habebat saepe ducentos, 
saepe decem servos; modo reges atque tetrarchas, 
omnia magna loquens, modo sit mihi mensa tripes et 
concha salis puri et toga, quae defendere frigus 
quamvis crassa queat. deciens centena dedisses 
huic parco, paucis contento, quinque diebus 
nil erat in loculis; noctes vigilabat ad ipsum  
mane, diem totum stertebat; nil fuit unquam 
sic inpar sibi. nunc aliquis dicat mihi quid tu? 
nullane habes vitia? immo alia et fortasse minora. 
Maenius absentem Novium cum carperet, heus tu 
quidam ait ignoras te an ut ignotum dare nobis 
verba putas? egomet mi ignosco Maenius inquit. 
stultus et inprobus hic amor est dignusque notari. 
cum tua pervideas oculis mala lippus inunctis, 
cur in amicorum vitiis tam cernis acutum 
quam aut aquila aut serpens Epidaurius? at tibi contra 
evenit, inquirant vitia ut tua rursus et illi. 
iracundior est paulo, minus aptus acutis 
naribus horum hominum; rideri possit eo quod 
rusticius tonso toga defluit et male laxus 
in pede calceus haeret at est bonus, ut melior vir 
non alius quisquam, at tibi amicus, at ingenium ingens 
inculto latet hoc sub corpore. denique te ipsum 
concute, numqua tibi vitiorum inseverit olim  
natura aut etiam consuetudo mala; namque 
neglectis urenda filix innascitur agris. 
illuc praevertamur, amatorem quod amicae 
turpia decipiunt caecum vitia aut etiam ipsa haec 
delectant, veluti Balbinum polypus Hagnae. 
vellem in amicitia sic erraremus et isti 
errori nomen virtus posuisset honestum. 
ac pater ut gnati, sic nos debemus amici  
siquod sit vitium non fastidire. strabonem 
appellat paetum pater, et pullum, male parvos 
sicui filius est, ut abortivus fuit olim 
Sisyphus; hunc varum distortis cruribus, illum 
balbutit scaurum pravis fultum male talis. 
parcius hic vivit frugi dicatur; ineptus 
et iactantior hic paulo est concinnus amicis 
postulat ut videatur; at est truculentior atque 
plus aequo liber simplex fortisque habeatur; 
caldior est acris inter numeretur. opinor, 
haec res et iungit iunctos et servat amicos. 
at nos virtutes ipsas invertimus atque 
sincerum furimus vas incrustare. probus quis 
nobiscum vivit, multum demissus homo illi 
tardo cognomen, pingui damus. hic fugit omnis 
insidias nullique malo latus obdit apertum, 
cum genus hoc inter vitae versemur, ubi acris 
invidia atque vigent ubi crimina pro bene sano 
ac non incauto fictum astutumque vocamus. 
simplicior quis et est, qualem me saepe libenter 
obtulerim tibi, Maecenas, ut forte legentem 
aut tacitum inpellat quovis sermone molestus, 
communi sensu plane caret inquimus. eheu, 
quam temere in nosmet legem sancimus iniquam. 
nam vitiis nemo sine nascitur; optimus ille est, 
qui minimis urgetur. amicus dulcis, ut aequum est, 
cum mea conpenset vitiis bona, pluribus hisce,  
si modo plura mihi bona sunt, inclinet, amari 
si volet hac lege in trutina ponetur eadem. 
qui, ne tuberibus propriis offendat amicum, 
postulat, ignoscet verrucis illius aequum est 
peccatis veniam poscentem reddere rursus. 
denique, quatenus excidi penitus vitium irae, 
cetera item nequeunt stultis haerentia, cur non 
ponderibus modulisque suis ratio utitur ac res 
ut quaeque est, ita suppliciis delicta coercet? 
siquis eum servum, patinam qui tollere iussus 
semesos piscis tepidumque ligurrierit ius, 
in cruce suffigat, Labeone insanior inter 
sanos dicatur. quanto hoc furiosius atque 
maius peccatum est paulum deliquit amicus, 
quod nisi concedas, habeare insuavis acerbus 
odisti et fugis ut Rusonem debitor aeris, 
qui nisi, cum tristes misero venere kalendae, 
mercedem aut nummos unde unde extricat, amaras 
porrecto iugulo historias captivus ut audit. 
conminxit lectum potus mensave catillum 
Euandri manibus tritum deiecit ob hanc rem, 
aut positum ante mea quia pullum in parte catini 
sustulit esuriens, minus hoc iucundus amicus 
sit mihi? quid faciam, si furtum fecerit aut si 
prodiderit conmissa fide sponsumve negarit? 
quis paria esse fere placuit peccata, laborant, 
cum ventum ad verum est sensus moresque repugnant 
atque ipsa utilitas, iusti prope mater et aequi. 
cum prorepserunt primis animalia terris, 
mutum et turpe pecus, glandem atque cubilia propter  
unguibus et pugnis, dein fustibus atque ita porro 
pugnabant armis, quae post fabricaverat usus, 
donec verba, quibus voces sensusque notarent, 
nominaque invenere; dehinc absistere bello, 
oppida coeperunt munire et ponere leges, 
ne quis fur esset neu latro neu quis adulter. 
nam fuit ante Helenam cunnus taeterrima belli 
causa, sed ignotis perierunt mortibus illi, 
quos venerem incertam rapientis more ferarum 
viribus editior caedebat ut in grege taurus. 
iura inventa metu iniusti fateare necesse est, 
tempora si fastosque velis evolvere mundi. 
nec natura potest iusto secernere iniquum, 
dividit ut bona diversis, fugienda petendis, 
nec vincet ratio hoc, tantundem ut peccet idemque, 
qui teneros caules alieni fregerit horti 
et qui nocturnus sacra divum legerit. adsit 
regula, peccatis quae poenas inroget aequas, 
ne scutica dignum horribili sectere flagello. 
nam ut ferula caedas meritum maiora subire 
verbera, non vereor, cum dicas esse paris res 
furta latrociniis et magnis parva mineris 
falce recisurum simili te, si tibi regnum 
permittant homines. si dives, qui sapiens est, 
et sutor bonus et solus formosus et est rex, 
cur optas quod habes? non nosti, quid pater inquit 
Chrysippus dicat sapiens crepidas sibi numquam 
nec soleas fecit; sutor tamen est sapiens. qui? 
ut quamvis tacet Hermogenes, cantor tamen atque 
optumus est modulator; ut Alfenus vafer omni 
abiecto instrumento artis clausaque taberna  
sutor erat sapiens operis sic optimus omnis 
est opifex, solus sic rex. vellunt tibi barbam 
lascivi pueri, quos tu nisi fuste coerces, 
urgeris turba circum te stante miserque 
rumperis et latras, magnorum maxime regum. 
ne longum faciam dum tu quadrante lavatum 
rex ibis neque te quisquam stipator ineptum 
praeter Crispinum sectabitur, et mihi dulces 
ignoscent, siquid peccaro stultus, amici 
inque vicem illorum patiar delicta libenter 
privatusque magis vivam te rege beatus. 
IV 
Eupolis atque Cratinus Aristophanesque poetae 
atque alii, quorum comoedia prisca virorum est, 
siquis erat dignus describi, quod malus ac fur, 
quod moechus foret aut sicarius aut alioqui 
famosus, multa cum libertate notabant. 
hinc omnis pendet Lucilius, hosce secutus, 
mutatis tantum pedibus numerisque, facetus, 
emunctae naris, durus conponere versus. 
nam fuit hoc vitiosus in hora saepe ducentos, 
ut magnum, versus dictabat stans pede in uno; 
cum flueret lutulentus, erat quod tollere velles; 
garrulus atque piger scribendi ferre laborem, 
scribendi recte nam ut multum, nil moror. ecce, 
Crispinus minimo me provocat accipe, si vis,  
accipiam tabulas; detur nobis locus, hora, 
custodes; videamus, uter plus scribere possit. 
di bene fecerunt, inopis me quodque pusilli 
finxerunt animi, raro et perpauca loquentis; 
at tu conclusas hircinis follibus auras 
usque laborantis, dum ferrum molliat ignis, 
ut mavis, imitare. beatus Fannius ultro 
delatis capsis et imagine, cum mea nemo 
scripta legat, volgo recitare timentis ob hanc rem, 
quod sunt quos genus hoc minime iuvat, utpote pluris 
culpari dignos. quemvis media elige turba 
aut ob avaritiam aut misera ambitione laborat. 
hic nuptarum insanit amoribus, hic puerorum 
hunc capit argenti splendor; stupet Albius aere; 
hic mutat merces surgente a sole ad eum, quo 
vespertina tepet regio, quin per mala praeceps 
fertur uti pulvis collectus turbine, nequid 
summa deperdat metuens aut ampliet ut rem. 
omnes hi metuunt versus, odere poetas. 
faenum habet in cornu, longe fuge; dummodo risum 
excutiat sibi, non hic cuiquam parcet amico 
et quodcumque semel chartis inleverit, omnis 
gestiet a furno redeuntis scire lacuque 
et pueros et anus. agedum pauca accipe contra. 
primum ego me illorum, dederim quibus esse poetis, 
excerpam numero neque enim concludere versum  
dixeris esse satis neque, siqui scribat uti nos 
sermoni propiora, putes hunc esse poetam. 
ingenium cui sit, cui mens divinior atque os 
magna sonaturum, des nominis huius honorem. 
idcirco quidam comoedia necne poema 
esset, quaesivere, quod acer spiritus ac vis 
nec verbis nec rebus inest, nisi quod pede certo 
differt sermoni, sermo merus. at pater ardens 
saevit, quod meretrice nepos insanus amica 
filius uxorem grandi cum dote recuset, 
ebrius et, magnum quod dedecus, ambulet ante 
noctem cum facibus. numquid Pomponius istis 
audiret leviora, pater si viveret? ergo 
non satis est puris versum perscribere verbis, 
quem si dissolvas, quivis stomachetur eodem 
quo personatus pacto pater. his, ego quae nunc, 
olim quae scripsit Lucilius, eripias si 
tempora certa modosque, et quod prius ordine verbum est 
posterius facias praeponens ultima primis, 
non, ut si solvas postquam Discordia taetra 
belli ferratos postis portasque refregit, 
invenias etiam disiecti membra poetae. 
hactenus haec alias, iustum sit necne poema. 
nunc illud tantum quaeram, meritone tibi sit 
suspectum genus hoc scribendi. Sulgius acer 
ambulat et Caprius, rauci male cumque libellis, 
magnus uterque timor latronibus; at bene siquis 
et vivat puris manibus, contemnat utrumque. 
ut sis tu similis Caeli Birrique latronum,   
non ego sim Capri neque Sulgi cur metuas me? 
nulla taberna meos habeat neque pila libellos, 
quis manus insudet volgi Hermogenisque Tigelli, 
nec recito cuiquam nisi amicis idque coactus, 
non ubivis coramve quibuslibet. in medio qui 
scripta foro recitent, sunt multi quique lavantes 
suave locus voci resonat conclusus. inanis 
hoc iuvat, haud illud quaerentis, num sine sensu, 
tempore num faciant alieno. laedere gaudes 
inquit et hoc studio pravus facis. unde petitum 
hoc in me iacis? est auctor quis denique eorum, 
vixi cum quibus? absentem qui rodit, amicum 
qui non defendit alio culpante, solutos 
qui captat risus hominum famamque dicacis, 
fingere qui non visa potest, conmissa tacere 
qui nequit hic niger est, hunc tu, Romane, caveto. 
saepe tribus lectis videas cenare quaternos, 
e quibus unus amet quavis aspergere cunctos 
praeter eum qui praebet aquam; post hunc quoque potus, 
condita cum verax aperit praecordia Liber 
hic tibi comis et urbanus liberque videtur 
infesto nigris ego si risi, quod ineptus 
pastillos Rufillus olet, Gargonius hircum, 
lividus et mordax videor tibi? mentio siquae 
de Capitolini furtis iniecta Petilli 
te coram fuerit, defendas, ut tuus est mos 
me Capitolinus convictore usus amicoque 
a puero est causaque mea permulta rogatus 
fecit et incolumis laetor quod vivit in urbe;  
sed tamen admiror, quo pacto iudicium illud 
fugerit hic nigrae sucus lolliginis, haec est 
aerugo mera; quod vitium procul afore chartis, 
atque animo prius, ut siquid promittere de me 
possum aliud vere, promitto. liberius si 
dixero quid, si forte iocosius, hoc mihi iuris 
cum venia dabis insuevit pater optimus hoc me, 
ut fugerem exemplis vitiorum quaeque notando. 
cum me hortaretur, parce frugaliter atque 
viverem uti contentus eo quod mi ipse parasset 
nonne vides, Albi ut male vivat filius utque 
Baius inops? magnum documentum, ne patriam rem 
perdere quis velit. a turpi meretricis amore 
cum deterreret Scetani dissimilis sis. 
ne sequerer moechas, concessa cum venere uti 
possem deprensi non bella est fama Treboni 
aiebat. sapiens, vitatu quidque petitu 
sit melius, causas reddet tibi; mi satis est, si 
traditum ab antiquis morem servare tuamque, 
dum custodis eges, vitam famamque tueri 
incolumem possum; simul ac duraverit aetas 
membra animumque tuum, nabis sine cortice. sic me 
formabat puerum dictis et, sive iubebat 
ut facerem quid, habes auctorem, quo facias hoc 
unum ex iudicibus selectis obiciebat, 
sive vetabat, an hoc inhonestum et inutile factu 
necne sit, addubites, flagret rumore malo cum 
hic atque ille? avidos vicinum funus ut aegros  
exanimat mortisque metu sibi parcere cogit, 
sic teneros animos aliena opprobria saepe 
absterrent vitiis. ex hoc ego sanus ab illis 
perniciem quaecumque ferunt, mediocribus et quis 
ignoscas vitiis teneor. fortassis et istinc 
largiter abstulerit longa aetas, liber amicus, 
consilium proprium; neque enim, cum lectulus aut me 
porticus excepit, desum mihi. rectius hoc est; 
hoc faciens vivam melius; sic dulcis amicis 
occurram; hoc quidam non belle numquid ego illi 
inprudens olim faciam simile? haec ego mecum 
conpressis agito labris; ubi quid datur oti, 
inludo chartis. hoc est mediocribus illis 
ex vitiis unum; cui si concedere nolis, 
multa poetarum veniat manus, auxilio quae 
sit mihinam multo plures sumus, ac veluti te 
Iudaei cogemus in hanc concedere turbam. 
V 
Egressum magna me accepit Aricia Roma 
hospitio modico; rhetor comes Heliodorus, 
Graecorum longe doctissimus; inde Forum Appi 
differtum nautis cauponibus atque malignis. 
hoc iter ignavi divisimus, altius ac nos 
praecinctis unum minus est gravis Appia tardis. 
hic ego propter aquam, quod erat deterrima, ventri 
indico bellum, cenantis haud animo aequo  
exspectans comites. iam nox inducere terris 
umbras et caelo diffundere signa parabat 
tum pueri nautis, pueris convicia nautae 
ingerere huc adpelle; trecentos inseris; ohe, 
iam satis est. dum aes exigitur, dum mula ligatur, 
tota abit hora. mali culices ranaeque palustres 
avertunt somnos; absentem cantat amicam 
multa prolutus vappa nauta atque viator 
certatim; tandem fessus dormire viator 
incipit ac missae pastum retinacula mulae 
nauta piger saxo religat stertitque supinus. 
iamque dies aderat, nil cum procedere lintrem 
sentimus, donec cerebrosus prosilit unus 
ac mulae nautaeque caput lumbosque saligno 
fuste dolat quarta vix demum exponimur hora. 
ora manusque tua lavimus, Feronia, lympha. 
milia tum pransi tria repimus atque subimus 
inpositum saxis late candentibus Anxur. 
huc venturus erat Maecenas optimus atque 
Cocceius, missi magnis de rebus uterque 
legati, aversos soliti conponere amicos. 
hic oculis ego nigra meis collyria lippus 
inlinere. interea Maecenas advenit atque 
Cocceius Capitoque simul Fonteius, ad unguem 
factus homo, Antoni, non ut magis alter, amicus. 
Fundos Aufidio Lusco praetore libenter 
linquimus, insani ridentes praemia scribae, 
praetextam et latum clavum prunaeque vatillum. 
in Mamurrarum lassi deinde urbe manemus, 
Murena praebente domum, Capitone culinam.  
postera lux oritur multo gratissima; namque 
Plotius et Varius Sinuessae Vergiliusque 
occurrunt, animae, qualis neque candidiores 
terra tulit neque quis me sit devinctior alter. 
o qui conplexus et gaudia quanta fuerunt. 
nil ego contulerim iucundo sanus amico. 
proxima Campano ponti quae villula, tectum 
praebuit et parochi, quae debent, ligna salemque. 
hinc muli Capuae clitellas tempore ponunt. 
lusum it Maecenas, dormitum ego Vergiliusque; 
namque pila lippis inimicum et ludere crudis. 
hinc nos Coccei recipit plenissima villa, 
quae super est Caudi cauponas. nunc mihi paucis 
Sarmenti scurrae pugnam Messique Cicirri, 
Musa, velim memores et quo patre natus uterque 
contulerit litis. Messi clarum genus Osci; 
Sarmenti domina exstat ab his maioribus orti 
ad pugnam venere. prior Sarmentus equi te 
esse feri similem dico. ridemus, et ipse 
Messius accipio, caput et movet. o tua cornu 
ni foret exsecto frons, inquit, quid faceres, cum 
sic mutilus minitaris? at illi foeda cicatrix 
saetosam laevi frontem turpaverat oris. 
Campanum in morbum, in faciem permulta iocatus, 
pastorem saltaret uti Cyclopa rogabat 
nil illi larva aut tragicis opus esse cothurnis. 
multa Cicirrus ad haec donasset iamne catenam 
ex voto Laribus, quaerebat; scriba quod esset,  
nilo deterius dominae ius esse; rogabat 
denique, cur umquam fugisset, cui satis una 
farris libra foret, gracili sic tamque pusillo. 
prorsus iucunde cenam producimus illam. 
tendimus hinc recta Beneventum, ubi sedulus hospes 
paene macros arsit dum turdos versat in igni. 
nam vaga per veterem dilapso flamma culinam 
Volcano summum properabat lambere tectum. 
convivas avidos cenam servosque timentis 
tum rapere atque omnis restinguere velle videres. 
incipit ex illo montis Apulia notos 
ostentare mihi, quos torret Atabulus et quos 
nunquam erepsemus, nisi nos vicina Trivici 
villa recepisset lacrimoso non sine fumo, 
udos cum foliis ramos urente camino. 
hic ego mendacem stultissimus usque puellam 
ad mediam noctem exspecto; somnus tamen aufert 
intentum veneri; tum inmundo somnia visu 
nocturnam vestem maculant ventremque supinum. 
quattuor hinc rapimur viginti et milia raedis, 
mansuri oppidulo, quod versu dicere non est, 
signis perfacile est venit vilissima rerum 
hic aqua, sed panis longe pulcherrimus, ultra 
callidus ut soleat umeris portare viator. 
nam Canusi lapidosus, aquae non ditior urna 
qui locus a forti Diomede est conditus olim. 
flentibus hinc Varius discedit maestus amicis. 
inde Rubos fessi pervenimus, utpote longum 
carpentes iter et factum corruptius imbri. 
postera tempestas melior, via peior ad usque  
Bari moenia piscosi; dein Gnatia Lymphis 
iratis exstructa dedit risusque iocosque, 
dum flamma sine tura liquescere limine sacro 
persuadere cupit. credat Iudaeus Apella, 
non ego; namque deos didici securum agere aevom 
nec, siquid miri faciat natura, deos id 
tristis ex alto caeli demittere tecto. 
Brundisium longae finis chartaeque viaeque est.  
VI 
Non quia, Maecenas, Lydorum quidquid Etruscos 
incoluit finis, nemo generosior est te, 
nec quod avus tibi maternus fuit atque paternus 
olim qui magnis legionibus imperitarent, 
ut plerique solent, naso suspendis adunco 
ignotos, ut me libertino patre natum. 
cum referre negas, quali sit quisque parente 
natus, dum ingenuus, persuades hoc tibi vere, 
ante potestatem Tulli atque ignobile regnum 
multos saepe viros nullis maioribus ortos 
et vixisse probos amplis et honoribus auctos; 
contra Laevinum, Valeri genus, unde Superbus 
Tarquinius regno pulsus fugit, unius assis 
non umquam pretio pluris licuisse, notante 
iudice quo nosti, populo, qui stultus honores  
saepe dat indignis et famae servit ineptus, 
qui stupet in titulis et imaginibus. quid oportet 
nos facere a volgo longe longeque remotos? 
namque esto populus Laevino mallet honorem 
quam Decio mandare novo censorque moveret 
Appius, ingenuo si non essem patre natus 
vel merito, quoniam in propria non pelle quiessem. 
sed fulgente trahit constrictos Gloria curru 
non minus ignotos generosis. quo tibi, Tilli, 
sumere depositum clavom fierique tribuno? 
invidia adcrevit, privato quae minor esset. 
nam ut quisque insanus nigris medium impediit crus 
pellibus et latum demisit pectore clavom, 
audit continuo quis homo hic est? quo patre natus? 
ut siqui aegrotet quo morbo Barrus, haberi 
et cupiat formosus, eat quacumque, puellis 
iniciat curam quaerendi singula, quali 
sit facie, sura, quali pede, dente, capillo 
sic qui promittit civis, urbem sibi curae, 
imperium fore et Italiam, delubra deorum, 
quo patre sit natus, num ignota matre inhonestus, 
omnis mortalis curare et quaerere cogit. 
tune, Syri Damae aut Dionysi filius, audes 
deicere de saxo civis aut tradere Cadmo? 
at Novius collega gradu post me sedet uno; 
namque est ille, pater quod erat meus. hoc tibi Paulus 
et Messalla videris? at hic, si plostra ducenta 
concurrantque foro tria funera magna, sonabit,  
cornua quod vincatque tubas saltem tenet hoc nos. 
nunc ad me redeo libertino patre natum, 
quem rodunt omnes libertino patre natum, 
nunc, quia sim tibi, Maecenas, convictor, at olim, 
quod mihi pareret legio Romana tribuno. 
dissimile hoc illi est, quia non, ut forsit honorem 
iure mihi invideat quivis, ita te quoque amicum, 
praesertim cautum dignos adsumere, prava 
ambitione procul. felicem dicere non hoc 
me possim, casu quod te sortitus amicum; 
nulla etenim mihi te fors obtulit optimus olim 
Vergilius, post hunc Varius dixere, quid essem. 
ut veni coram, singultim pauca locutus 
infans namque pudor prohibebat plura profari 
non ego me claro natum patre, non ego circum 
me Satureiano vectari rura caballo, 
sed quod eram narro. respondes, ut tuus est mos, 
pauca; abeo, et revocas nono post mense iubesque 
esse in amicorum numero. magnum hoc ego duco, 
quod placui tibi, qui turpi secernis honestum 
non patre praeclaro, sed vita et pectore puro. 
atqui si vitiis mediocribus ac mea paucis 
mendosa est natura, alioqui recta, velut si 
egregio inspersos reprendas corpore naevos, 
si neque avaritiam neque sordes nec mala lustra 
obiciet vere quisquam mihi, purus et insons,  
ut me collaudem, si et vivo carus amicis, 
causa fuit pater his; qui macro pauper agello 
noluit in Flavi ludum me mittere, magni 
quo pueri magnis e centurionibus orti 
laevo suspensi loculos tabulamque lacerto 
ibant octonos referentes idibus aeris, 
sed puerum est ausus Romam portare docendum 
artis quas doceat quivis eques atque senator 
semet prognatos. vestem servosque sequentis, 
in magno ut populo, siqui vidisset, avita 
ex re praeberi sumptus mihi crederet illos. 
ipse mihi custos incorruptissimus omnis 
circum doctores aderat. quid multa? pudicum, 
qui primus virtutis honos, servavit ab omni 
non solum facto, verum opprobrio quoque turpi 
nec timuit, sibi ne vitio quis verteret, olim 
si praeco parvas aut, ut fuit ipse, coactor 
mercedes sequerer; neque ego essem questus. at hoc nunc 
laus illi debetur et a me gratia maior. 
nil me paeniteat sanum patris huius, eoque 
non, ut magna dolo factum negat esse suo pars, 
quod non ingenuos habeat clarosque parentes, 
sic me defendam. longe mea discrepat istis 
et vox et ratio. nam si natura iuberet 
a certis annis aevum remeare peractum 
atque alios legere, ad fastum quoscumque parentes 
optaret sibi quisque, meis contentus honestos 
fascibus et sellis nollem mihi sumere, demens 
iudicio volgi, sanus fortasse tuo, quod 
nollem onus haud umquam solitus portare molestum.  
nam mihi continuo maior quaerenda foret res 
atque salutandi plures, ducendus et unus 
et comes alter, uti ne solus rusve peregreve 
exirem, plures calones atque caballi 
pascendi, ducenda petorrita. nunc mihi curto 
ire licet mulo vel si libet usque Tarentum, 
mantica cui lumbos onere ulceret atque eques armos. 
obiciet nemo sordis mihi, quas tibi, Tilli, 
cum Tiburte via praetorem quinque secuntur 
te pueri, lasanum portantes oenophorumque. 
hoc ego commodius quam tu, praeclare senator, 
milibus atque aliis vivo. quacumque libido est, 
incedo solus, percontor quanti holus ac far, 
fallacem circum vespertinumque pererro 
saepe forum, adsisto divinis, inde domum me 
ad porri et ciceris refero laganique catinum; 
cena ministratur pueris tribus et lapis albus 
pocula cum cyatho duo sustinet, adstat echinus 
vilis, cum patera guttus, Campana supellex. 
deinde eo dormitum, non sollicitus, mihi quod cras 
surgendum sit mane, obeundus Marsya, qui se 
voltum ferre negat Noviorum posse minoris. 
ad quartam iaceo; post hanc vagor aut ego lecto 
aut scripto quod me tacitum iuvet unguor olivo, 
non quo fraudatis inmundus Natta lucernis. 
ast ubi me fessum sol acrior ire lavatum 
admonuit, fugio campum lusumque trigonem. 
pransus non avide, quantum interpellet inani  
ventre diem durare, domesticus otior. haec est 
vita solutorum misera ambitione gravique; 
his me consolor victurum suavius ac si 
quaestor avus pater atque meus patruusque fuisset. 
VII 
Proscripti Regis Rupili pus atque venenum 
hybrida quo pacto sit Persius ultus, opinor 
omnibus et lippis notum et tonsoribus esse. 
Persius hic permagna negotia dives habebat 
Clazomenis et iam litis cum Rege molestas, 
durus homo atque odio qui posset vincere Regem, 
confidens, tumidus, adeo sermonis amari, 
Sisennas, Barros ut equis praecurreret albis. 
ad Regem redeo. postquam nihil inter utrumque 
convenithoc etenim sunt omnes iure molesti, 
quo fortes, quibus adversum bellum incidit inter 
Hectora Priamiden, animosum atque inter Achillem 
ira fuit capitalis, ut ultima divideret mors, 
non aliam ob causam, nisi quod virtus in utroque 
summa fuit duo si Discordia vexet inertis 
aut si disparibus bellum incidat, ut Diomedi 
cum Lycio Glauco, discedat pigrior, ultro 
muneribus missis Bruto praetore tenente 
ditem Asiam, Rupili et Persi par pugnat, uti non 
conpositum melius cum Bitho Bacchius. in ius  
acres procurrunt, magnum spectaculum uterque. 
Persius exponit causam; ridetur ab omni 
conventu; laudat Brutum laudatque cohortem, 
solem Asiae Brutum appellat stellasque salubris 
appellat comites excepto Rege; Canem illum, 
invisum agricolis sidus, venisse ruebat 
flumen ut hibernum, fertur quo rara securis. 
tum Praenestinus salso multoque fluenti 
expressa arbusto regerit convicia, durus 
vindemiator et invictus, cui saepe viator 
cessisset magna conpellans voce cuculum. 
at Graecus, postquam est Italo perfusus aceto, 
Persius exclamat per magnos, Brute, deos te 
oro, qui reges consueris tollere, cur non 
hunc Regem iugulas? operum hoc, mihi crede, tuorum est. 
VIII 
Olim truncus eram ficulnus, inutile lignum, 
cum faber, incertus scamnum faceretne Priapum, 
maluit esse deum. deus inde ego, furum aviumque 
maxima formido; nam fures dextra coercet 
obscaenoque ruber porrectus ab inguine palus, 
ast inportunas volucres in vertice harundo 
terret fixa vetatque novis considere in hortis.  
huc prius angustis eiecta cadavera cellis 
conservus vili portanda locabat in arca; 
hoc miserae plebi stabat commune sepulcrum; 
Pantolabo scurrae Nomentanoque nepoti  
mille pedes in fronte, trecentos cippus in agrum 
hic dabat, heredes monumentum ne sequeretur. 
nunc licet Esquiliis habitare salubribus atque 
aggere in aprico spatiari, quo modo tristes 
albis informem spectabant ossibus agrum, 
cum mihi non tantum furesque feraeque suetae 
hunc vexare locum curae sunt atque labori 
quantum carminibus quae versant atque venenis 
humanos animos has nullo perdere possum 
nec prohibere modo, simul ac vaga luna decorum 
protulit os, quin ossa legant herbasque nocentis. 
vidi egomet nigra succinctam vadere palla 
Canidiam pedibus nudis passoque capillo, 
cum Sagana maiore ululantem pallor utrasque 
fecerat horrendas adspectu. scalpere terram 
unguibus et pullam divellere mordicus agnam 
coeperunt; cruor in fossam confusus, ut inde 
manis elicerent animas responsa daturas. 
lanea et effigies erat altera cerea maior 
lanea, quae poenis conpesceret inferiorem; 
cerea suppliciter stabat, servilibus ut quae 
iam peritura modis. Hecaten vocat altera, saevam 
altera Tisiphonen serpentes atque videres 
infernas errare canes Lunamque rubentem,  
ne foret his testis, post magna latere sepulcra. 
mentior at siquid, merdis caput inquiner albis 
corvorum atque in me veniat mictum atque cacatum 
Iulius et fragilis Pediatia furque Voranus. 
singula quid memorem, quo pacto alterna loquentes 
umbrae cum Sagana resonarint triste et acutum 
utque lupi barbam variae cum dente colubrae 
abdiderint furtim terris et imagine cerea 
largior arserit ignis et ut non testis inultus 
horruerim voces furiarum et facta duarum? 
nam, displosa sonat quantum vesica, pepedi 
diffissa nate ficus; at illae currere in urbem. 
Canidiae dentis, altum Saganae caliendrum 
excidere atque herbas atque incantata lacertis 
vincula cum magno risuque iocoque videres. 
IX 
Ibam forte via sacra, sicut meus est mos, 
nescio quid meditans nugarum, totus in illis 
accurrit quidam notus mihi nomine tantum 
arreptaque manu quid agis, dulcissime rerum? 
suaviter, ut nunc est, inquam et cupio omnia quae vis. 
cum adsectaretur, numquid vis? occupo. at ille 
noris nos inquit; docti sumus. hic ego pluris 
hoc inquam mihi eris. misere discedere quaerens 
ire modo ocius, interdum consistere, in aurem 
dicere nescio quid puero, cum sudor ad imos  
manaret talos. o te, Bolane, cerebri 
felicem aiebam tacitus, cum quidlibet ille 
garriret, vicos, urbem laudaret. ut illi 
nil respondebam, misere cupis inquit abire 
iamdudum video; sed nil agis usque tenebo; 
persequar hinc quo nunc iter est tibi. nil opus est te 
circumagi quendam volo visere non tibi notum; 
trans Tiberim longe cubat is prope Caesaris hortos. 
nil habeo quod agam et non sum piger usque sequar te. 
demitto auriculas, ut iniquae mentis asellus, 
cum gravius dorso subiit onus. incipit ille 
si bene me novi, non Viscum pluris amicum, 
non Varium facies; nam quis me scribere pluris 
aut citius possit versus? quis membra movere 
mollius? invideat quod et Hermogenes, ego canto. 
interpellandi locus hic erat est tibi mater, 
cognati, quis te salvo est opus? haud mihi quisquam. 
omnis conposui. felices. nunc ego resto. 
confice; namque instat fatum mihi triste, Sabella 
quod puero cecinit divina mota anus urna 
hunc neque dira venena nec hosticus auferet ensis 
nec laterum dolor aut tussis nec tarda podagra 
garrulus hunc quando consumet cumque loquaces, 
si sapiat, vitet, simul atque adoleverit aetas. 
ventum erat ad Vestae, quarta iam parte diei 
praeterita, et casu tum respondere vadato 
debebat, quod ni fecisset, perdere litem. 
si me amas, inquit paulum hic ades. inteream, si 
aut valeo stare aut novi civilia iura; 
et propero quo scis. dubius sum, quid faciam, inquit, 
tene relinquam an rem. me, sodes. non faciam ille,  
et praecedere coepit; ego, ut contendere durum 
cum victore, sequor. Maecenas quomodo tecum? 
hinc repetit. paucorum hominum et mentis bene sanae. 
nemo dexterius fortuna est usus. haberes 
magnum adiutorem, posset qui ferre secundas, 
hunc hominem velles si tradere dispeream, ni 
summosses omnis. non isto vivimus illic, 
quo tu rere, modo; domus hac nec purior ulla est 
nec magis his aliena malis; nil mi officit, inquam, 
ditior hic aut est quia doctior; est locus uni 
cuique suus. magnum narras, vix credibile. atqui 
sic habet. accendis quare cupiam magis illi 
proximus esse. velis tantummodo quae tua virtus, 
expugnabis et est qui vinci possit eoque 
difficilis aditus primos habet. haud mihi dero 
muneribus servos corrumpam; non, hodie si 
exclusus fuero, desistam; tempora quaeram, 
occurram in triviis, deducam. nil sine magno 
vita labore dedit mortalibus. haec dum agit, ecce 
Fuscus Aristius occurrit, mihi carus et illum 
qui pulchre nosset. consistimus. unde venis et 
quo tendis? rogat et respondet. vellere coepi 
et pressare manu lentissima bracchia, nutans, 
distorquens oculos, ut me eriperet. male salsus 
ridens dissimulare; meum iecur urere bilis. 
certe nescio quid secreto velle loqui te 
aiebas mecum. memini bene, sed meliore  
tempore dicam; hodie tricensima sabbata vin tu 
curtis Iudaeis oppedere? nulla mihi inquam 
relligio est. at mi sum paulo infirmior, unus 
multorum. ignosces; alias loquar. huncine solem 
tam nigrum surrexe mihi! fugit inprobus ac me 
sub cultro linquit. casu venit obvius illi 
adversarius et quo tu, turpissime? magna 
inclamat voce, et licet antestari? ego vero 
oppono auriculam. rapit in ius; clamor utrimque, 
undique concursus. sic me servavit Apollo. 
X Lucili, quam sis mendosus, teste Catone, 
defensore tuo, pervincam, qui male factos 
emendare parat versus, hoc lenius ille, 
quo melior vir et est longe subtilior illo, 
qui multum puer et loris et funibus udis 
exoratus, ut esset, opem qui ferre poetis 
antiquis posset contra fastidia nostra, 
grammaticorum equitum doctissimus. ut redeam illuc 
Nempe inconposito dixi pede currere versus 
Lucili. quis tam Lucili fautor inepte est, 
ut non hoc fateatur? at idem, quod sale multo 
urbem defricuit, charta laudatur eadem.  
nec tamen hoc tribuens dederim quoque cetera; nam sic 
et Laberi mimos ut pulchra poemata mirer. 
ergo non satis est risu diducere rictum 
auditoris; et est quaedam tamen hic quoque virtus. 
est brevitate opus, ut currat sententia neu se 
inpediat verbis lassas onerantibus auris, 
et sermone opus est modo tristi, saepe iocoso, 
defendente vicem modo rhetoris atque poetae, 
interdum urbani, parcentis viribus atque 
extenuantis eas consulto. ridiculum acri 
fortius et melius magnas plerumque secat res. 
illi, scripta quibus comoedia prisca viris est, 
hoc stabant, hoc sunt imitandi; quos neque pulcher 
Hermogenes umquam legit neque simius iste 
nil praeter Calvum et doctus cantare Catullum. 
at magnum fecit, quod verbis graeca latinis 
miscuit. o seri studiorum, quine putetis 
difficile et mirum, Rhodio quod Pitholeonti 
contigit? at sermo lingua concinnus utraque 
suavior, ut Chio nota si conmixta Falerni est. 
cum versus facias, te ipsum percontor, an et cum 
dura tibi peragenda rei sit causa Petilli? 
scilicet oblitus patriaeque patrisque Latini, 
cum Pedius causas exsudet Poplicola atque 
Corvinus, patriis intermiscere petita 
verba foris malis, Canusini more bilinguis. 
atque ego cum graecos facerem, natus mare citra, 
versiculos, vetuit me tali voce Quirinus 
post mediam noctem visus, cum somnia vera  
in silvam non ligna feras insanius ac si 
magnas Graecorum malis inplere catervas. 
turgidus Alpinus iugulat dum Memnona dumque 
diffingit Rheni luteum caput, haec ego ludo, 
quae neque in aede sonent certantia iudice Tarpa 
nec redeant iterum atque iterum spectanda theatris. 
arguta meretrice potes Davoque Chremeta 
eludente senem comis garrire libellos 
unus vivorum, Fundani, Pollio regum 
facta canit pede ter percusso; forte epos acer 
ut nemo Varius ducit, molle atque facetum 
Vergilio adnuerunt gaudentes rure Camenae 
hoc erat, experto frustra Varrone Atacino 
atque quibusdam aliis, melius quod scribere possem, 
inventore minor; neque ego illi detrahere ausim  
haerentem capiti cum multa laude coronam. 
at dixi fluere hunc lutulentum, saepe ferentem 
plura quidem tollenda relinquendis. age quaeso, 
tu nihil in magno doctus reprehendis Homero? 
nil comis tragici mutat Lucilius Acci? 
non ridet versus Enni gravitate minores, 
cum de se loquitur non ut maiore reprensis? 
quid vetat et nosmet Lucili scripta legentis 
quaerere, num illius, num rerum dura negarit 
versiculos natura magis factos et euntis  
mollius ac siquis pedibus quid claudere senis, 
hoc tantum contentus, amet scripsisse ducentos 
ante cibum versus, totidem cenatus, Etrusci 
quale fuit Cassi rapido ferventius amni 
ingenium, capsis quem fama est esse librisque 
ambustum propriis. fuerit Lucilius, inquam, 
comis et urbanus, fuerit limatior idem 
quam rudis et Graecis intacti carminis auctor 
quamque poetarum seniorum turba; sed ille, 
si foret hoc nostrum fato delapsus in aevum, 
detereret sibi multa, recideret omne quod ultra 
perfectum traheretur, et in versu faciendo 
saepe caput scaberet vivos et roderet unguis. 
saepe stilum vertas, iterum quae digna legi sint 
scripturus, neque te ut miretur turba labores, 
contentus paucis lectoribus. an tua demens 
vilibus in ludis dictari carmina malis? 
non ego; nam satis est equitem mihi plaudere, ut audax, 
contemptis aliis, explosa Arbuscula dixit. 
men moveat cimex Pantilius aut cruciet quod 
vellicet absentem Demetrius aut quod ineptus 
Fannius Hermogenis laedat conviva Tigelli? 
Plotius et Varius, Maecenas Vergiliusque, 
Valgius et probet haec Octavius optimus atque 
Fuscus et haec utinam Viscorum laudet uterque 
ambitione relegata. te dicere possum, 
Pollio, te, Messalla, tuo cum fratre, simulque 
vos, Bibule et Servi, simul his te, candide Furni,  
conpluris alios, doctos ego quos et amicos 
prudens praetereo, quibus haec, sint qualiacumque, 
adridere velim, doliturus, si placeant spe 
deterius nostra. Demetri, teque, Tigelli, 
discipularum inter iubeo plorare cathedras. 
i, puer, atque meo citus haec subscribe libello. SERMONVM 
LIBER ALTER I 
Sunt quibus in satura videar nimis acer et ultra 
legem tendere opus; sine nervis altera quidquid 
conposui pars esse putat similisque meorum 
mille die versus deduci posse. Trebati, 
quid faciam? praescribe. quiescas. ne faciam, inquis, 
omnino versus? aio. peream male, si non 
optimum erat; verum nequeo dormire. ter uncti 
transnanto Tiberim, somno quibus est opus alto, 
inriguumque mero sub noctem corpus habento. 
aut si tantus amor scribendi te rapit, aude 
Caesaris invicti res dicere, multa laborum 
praemia laturus. cupidum, pater optime, vires  
deficiunt; neque enim quivis horrentia pilis 
agmina nec fracta pereuntis cuspide Gallos 
aut labentis equo describit volnera Parthi. 
attamen et iustum poteras et scribere fortem, 
Scipiadam ut sapiens Lucilius. haud mihi dero, 
cum res ipsa feret nisi dextro tempore Flacci 
verba per attentam non ibunt Caesaris aurem 
cui male si palpere, recalcitrat undique tutus. 
quanto rectius hoc quam tristi laedere versu 
Pantolabum scurram Nomentanumque nepotem, 
cum sibi quisque timet, quamquam est intactus, et odit. 
quid faciam? saltat Milonius, ut semel icto 
accessit fervor capiti numerusque lucernis; 
Castor gaudet equis, ovo prognatus eodem 
pugnis; quot capitum vivunt, totidem studiorum 
milia me pedibus delectat claudere verba 
Lucili ritu, nostrum melioris utroque. 
ille velut fidis arcana sodalibus olim 
credebat libris neque, si male cesserat, usquam 
decurrens alio neque, si bene; quo fit ut omnis 
votiva pateat veluti descripta tabella 
vita senis. sequor hunc, Lucanus an Apulus anceps; 
nam Venusinus arat finem sub utrumque colonus, 
missus ad hoc pulsis, vetus est ut fama, Sabellis, 
quo ne per vacuum Romano incurreret hostis, 
sive quod Apula gens seu quod Lucania bellum  
incuteret violenta. sed hic stilus haud petet ultro 
quemquam animantem et me veluti custodiet ensis 
vagina tectus quem cur destringere coner 
tutus ab infestis latronibus? o pater et rex 
Iuppiter, ut pereat positum robigine telum 
nec quisquam noceat cupido mihi pacis! at ille, 
qui me conmoritmelius non tangere, clamo, 
flebit et insignis tota cantabitur urbe. 
Cervius iratus leges minitatur et urnam, 
Canidia Albuci, quibus est inimica, venenum, 
grande malum Turius, siquid se iudice certes. 
ut quo quisque valet suspectos terreat utque 
imperet hoc natura potens, sic collige mecum 
dente lupus, cornu taurus petit unde nisi intus 
monstratum? Scaevae vivacem crede nepoti 
matrem nil faciet sceleris pia dexteramirum, 
ut neque calce lupus quemquam neque dente petit bos, 
sed mala tollet anum vitiato melle cicuta. 
ne longum faciam seu me tranquilla senectus 
exspectat seu mors atris circumvolat alis, 
dives, inops, Romae, seu fors ita iusserit, exsul, 
quisquis erit vitae scribam color. o puer, ut sis 
vitalis metuo et maiorum nequis amicus 
frigore te feriat. quid? cum est Lucilius ausus 
primus in hunc operis conponere carmina morem 
detrahere et pellem, nitidus qua quisque per ora 
cederet, introrsum turpis num Laelius aut qui 
duxit ab oppressa meritum Karthagine nomen 
ingenio offensi aut laeso doluere Metello  
famosisque Lupo cooperto versibus? atqui 
primores populi arripuit populumque tributim, 
scilicet uni aequos virtuti atque eius amicis. 
quin ubi se a volgo et scaena in secreta remorant 
virtus Scipiadae et mitis sapientia Laeli, 
nugari cum illo et discincti ludere, donec 
decoqueretur holus, soliti. quidquid sum ego, quamvis 
infra Lucili censum ingeniumque, tamen me 
cum magnis vixisse invita fatebitur usque 
invidia et fragili quaerens inlidere dentem 
offendet solidonisi quid tu, docte Trebati, 
dissentis. equidem nihil hinc diffindere possum. 
sed tamen ut monitus caveas, ne forte negoti 
incutiat tibi quid sanctarum inscitia legum 
si mala condiderit in quem quis carmina, ius est 
iudiciumque. esto, siquis mala; sed bona siquis 
iudice condiderit laudatus Caesare? siquis 
opprobriis dignum latraverit, integer ipse? 
solventur risu tabulae, tu missus abibis. 
II 
Quae virtus et quanta, boni, sit vivere parvo 
nec meus hic sermo est, sed quae praecepit Ofellus 
rusticus, abnormis sapiens crassaque Minerva, 
discite non inter lances mensasque nitentis, 
cum stupet insanis acies fulgoribus et cum  
adclinis falsis animus meliora recusat, 
verum hic inpransi mecum disquirite. cur hoc? 
dicam, si potero. male verum examinat omnis 
corruptus iudex. leporem sectatus equove 
lassus ab indomito vel, si Romana fatigat 
militia adsuetum graecariseu pila velox 
molliter austerum studio fallente laborem, 
seu te discus agit, pete cedentem aera disco 
cum labor extuderit fastidia, siccus, inanis 
sperne cibum vilem; nisi Hymettia mella Falerno 
ne biberis diluta. foris est promus, et atrum 
defendens piscis hiemat mare cum sale panis 
latrantem stomachum bene leniet. unde putas aut 
qui partum? non in caro nidore voluptas 
summa, sed in te ipso est. tu pulmentaria quaere 
sudando pinguem vitiis albumque neque ostrea 
nec scarus aut poterit peregrina iuvare lagois. 
vix tamen eripiam, posito pavone velis quin 
hoc potius quam gallina tergere palatum, 
corruptus vanis rerum, quia veneat auro 
rara avis et picta pandat spectacula cauda 
tamquam ad rem attineat quidquam. num vesceris ista, 
quam laudas, pluma? cocto num adest honor idem? 
carne tamen quamvis distat nil, hac magis illam 
inparibus formis deceptum te petere esto 
unde datum sentis, lupus hic Tiberinus an alto 
captus hiet? pontisne inter iactatus an amnis 
ostia sub Tusci? laudas, insane, trilibrem  
mullum, in singula quem minuas pulmenta necesse est. 
ducit te species, video quo pertinet ergo 
proceros odisse lupos? quia scilicet illis 
maiorem natura modum dedit, his breve pondus 
ieiunus raro stomachus volgaria temnit. 
porrectum magno magnum spectare catino 
vellem ait Harpyiis gula digna rapacibus. at vos 
praesentes, Austri, coquite horum obsonia. quamquam 
putet aper rhombusque recens, mala copia quando 
aegrum sollicitat stomachum, cum rapula plenus  
atque acidas mavolt inulas. necdum omnis abacta 
pauperies epulis regum nam vilibus ovis 
nigrisque est oleis hodie locus. haud ita pridem 
Galloni praeconis erat acipensere mensa 
infamis. quid? tunc rhombos minus aequor alebat? 
tutus erat rhombus tutoque ciconia nido, 
donec vos auctor docuit praetorius. ergo 
siquis nunc mergos suavis edixerit assos, 
parebit pravi docilis Romana iuventus. 
sordidus a tenui victu distabit Ofello 
iudice nam frustra vitium vitaveris illud, 
si te alio pravum detorseris. Avidienus, 
cui Canis ex vero dictum cognomen adhaeret, 
quinquennis oleas est et silvestria corna 
ac nisi mutatum parcit defundere vinum et 
cuius odorem olei nequeas perferre, licebit  
ille repotia, natalis aliosve dierum 
festos albatus celebret, cornu ipse bilibri 
caulibus instillat, veteris non parcus aceti. 
quali igitur victu sapiens utetur et horum 
utrum imitabitur? hac urget lupus, hac canis, aiunt. 
mundus erit, qua non offendat sordibus atque 
in neutram partem cultus miser. hic neque servis, 
Albuci senis exemplo, dum munia didit, 
saevus erit, nec sic ut simplex Naevius unctam 
convivis praebebit aquam vitium hoc quoque magnum. 
accipe nunc, victus tenuis quae quantaque secum 
adferat. in primis valeas bene; nam variae res 
ut noceant homini credas, memor illius escae, 
quae simplex olim tibi sederit. at simul assis 
miscueris elixa, simul conchylia turdis, 
dulcia se in bilem vertent stomachoque tumultum 
lenta feret pitvita. vides, ut pallidus omnis 
cena desurgat dubia? quin corpus onustum 
hesternis vitiis animum quoque praegravat una 
atque adfigit humo divinae particulam aurae. 
alter ubi dicto citius curata sopori 
membra dedit, vegetus praescripta ad munia surgit. 
hic tamen ad melius poterit transcurrere quondam, 
sive diem festum rediens advexerit annus, 
seu recreare volet tenuatum corpus, ubique 
accedent anni, tractari mollius aetas 
imbecilla volet tibi quidnam accedet ad istam 
quam puer et validus praesumis mollitiem, seu 
dura valetudo inciderit seu tarda senectus? 
rancidum aprum antiqui laudabant, non quia nasus 
illis nullus erat, sed, credo, hac mente, quod hospes  
tardius adveniens vitiatum commodius quam 
integrum edax dominus consumeret. hos utinam inter 
heroas natum tellus me prima tulisset. 
das aliquid famae, quae carmine gratior aurem 
occupet humanam? grandes rhombi patinaeque 
grande ferunt una cum damno dedecus. adde 
iratum patruum, vicinos, te tibi iniquum 
et frustra mortis cupidum, cum deerit egenti 
as, laquei pretium. iure inquit Trausius istis 
iurgatur verbis ego vectigalia magna 
divitiasque habeo tribus amplas regibus. ergo, 
quod superat non est melius quo insumere possis? 
cur eget indignus quisquam te divite? quare 
templa ruunt antiqua deum? cur, inprobe, carae 
non aliquid patriae tanto emetiris acervo? 
uni nimirum recte tibi semper erunt res, 
o magnus posthac inimicis risus. uterne 
ad casus dubios fidet sibi certius? hic qui 
pluribus adsuerit mentem corpusque superbum, 
an qui contentus parvo metuensque futuri 
in pace, ut sapiens, aptarit idonea bello? 
quo magis his credas, puer hunc ego parvus Ofellum 
integris opibus novi non latius usum 
quam nunc accisis. videas metato in agello 
cum pecore et gnatis fortem mercede colonum 
non ego narrantem temere edi luce profesta 
quicquam praeter holus fumosae cum pede pernae. 
ac mihi seu longum post tempus venerat hospes 
sive operum vacuo gratus conviva per imbrem  
vicinus, bene erat non piscibus urbe petitis, 
sed pullo atque haedo; tum pensilis uva secundas 
et nux ornabat mensas cum duplice ficu. 
post hoc ludus erat culpa potare magistra 
ac venerata Ceres, ita culmo surgeret alto, 
explicuit vino contractae seria frontis. 
saeviat atque novos moveat Fortuna tumultus 
quantum hinc inminuet? quanto aut ego parcius aut vos, 
o pueri, nituistis, ut huc novus incola venit? 
nam propriae telluris erum natura nec illum 
nec me nec quemquam statuit nos expulit ille, 
illum aut nequities aut vafri inscitia iuris, 
postremum expellet certe vivacior heres. 
nunc ager Umbreni sub nomine, nuper Ofelli 
dictus, erit nulli proprius, sed cedet in usum 
nunc mihi, nunc alii. quocirca vivite fortes 
fortiaque adversis opponite pectora rebus. 
III 
Sic raro scribis, ut toto non quater anno 
membranam poscas, scriptorum quaeque retexens, 
iratus tibi, quod vini somnique benignus 
nil dignum sermone canas. quid fiet? at ipsis 
Saturnalibus huc fugisti sobrius. ergo  
dic aliquid dignum promissis. incipe. nil est. 
culpantur frustra calami inmeritusque laborat 
iratis natus paries dis atque poetis. 
atqui voltus erat multa et praeclara minantis, 
si vacuum tepido cepisset villula tecto. 
quorsum pertinuit stipare Platona Menandro? 
Eupolin, Archilochum, comites educere tantos? 
invidiam placare paras virtute relicta? 
contemnere miser. vitanda est inproba Siren 
desidia, aut quidquid vita meliore parasti 
ponendum aequo animo. di te, Damasippe, deaeque 
verum ob consilium donent tonsore. sed unde 
tam bene me nosti? postquam omnis res mea Ianum 
ad medium fracta est, aliena negotia curo 
excussus propriis. olim nam quaerere amabam, 
quo vafer ille pedes lavisset Sisyphus aere, 
quid scalptum infabre, quid fusum durius esset. 
callidus huic signo ponebam milia centum; 
hortos egregiasque domos mercarier unus 
cum lucro noram; unde frequentia Mercuriale 
inposuere mihi cognomen compita. novi 
et miror morbi purgatum te illius. atqui 
emovit veterem mire novus, ut solet, in cor 
traiecto lateris miseri capitisve dolore, 
ut lethargicus hic cum fit pugil et medicum urget. 
dum nequid simile huic, esto ut libet. o bone, ne te 
frustrere insanis et tu stultique prope omnes, 
siquid Stertinius veri crepat, unde ego mira  
descripsi docilis praecepta haec, tempore quo me 
solatus iussit sapientem pascere barbam 
atque a Fabricio non tristem ponte reverti. 
nam male re gesta cum vellem mittere operto 
me capite in flumen, dexter stetit et cave faxis 
te quicquam indignum. pudor inquit te malus angit, 
insanos qui inter vereare insanus haberi. 
primum nam inquiram, quid sit furere hoc si erit in te 
solo, nil verbi, pereas quin fortiter, addam. 
quem mala stultitia et quemcumque inscitia veri 
caecum agit, insanum Chrysippi porticus et grex 
autumat. haec populos, haec magnos formula reges, 
excepto sapiente, tenet. nunc accipe, quare 
desipiant omnes aeque ac tu, qui tibi nomen 
insano posuere. velut silvis, ubi passim 
palantis error certo de tramite pellit, 
ille sinistrorsum, hic dextrorsum abit, unus utrique 
error, sed variis inludit partibus hoc te 
crede modo insanum, nihilo ut sapientior ille 
qui te deridet caudam trahat. est genus unum 
stultitiae nihilum metuenda timentis, ut ignis, 
ut rupes fluviosque in campo obstare queratur; 
alterum et huic varum et nihilo sapientius ignis 
per medios fluviosque ruentis clamet amica 
mater, honesta soror cum cognatis, pater, uxor 
hic fossa est ingens, hic rupes maxima serva! 
non magis audierit, quam Fufius ebrius olim, 
cum Ilionam edormit, Catienis mille ducentis 
mater, te appello clamantibus. huic ego volgus  
errori similem cunctum insanire docebo. 
insanit veteres statuas Damasippus emendo 
integer est mentis Damasippi creditor? esto. 
accipe quod numquam reddas mihi si tibi dicam 
tune insanus eris, si acceperis, an magis excors 
reiecta praeda, quam praesens Mercurius fert? 
scribe decem a Nerio non est satis; adde Cicutae 
nodosi tabulas, centum, mille adde catenas 
effugiet tamen haec sceleratus vincula Proteus. 
cum rapies in ius malis ridentem alienis, 
fiet aper, modo avis, modo saxum et, cum volet, arbor 
si male rem gerere insani est, contra bene sani 
putidius multo cerebrum est, mihi crede, Perelli 
dictantis, quod tu numquam rescribere possis. 
audire atque togam iubeo conponere, quisquis 
ambitione mala aut argenti pallet amore, 
quisquis luxuria tristive superstitione 
aut alio mentis morbo calet huc propius me, 
dum doceo insanire omnis vos, ordine adite. 
danda est ellebori multo pars maxima avaris 
nescio an Anticyram ratio illis destinet omnem.  
heredes Staberi summam incidere sepulcro, 
ni sic fecissent, gladiatorum dare centum 
damnati populo paria atque epulum arbitrio Arri, 
frumenti quantum metit Africa. sive ego prave 
seu recte hoc volui, ne sis patruus mihi credo, 
hoc Staberi prudentem animum vidisse. quid ergo 
sensit, cum summam patrimoni insculpere saxo 
heredes voluit? quoad vixit, credidit ingens  
pauperiem vitium et cavit nihil acrius, ut, si 
forte minus locuples uno quadrante perisset, 
ipse videretur sibi nequior. omnis enim res, 
virtus, fama, decus, divina humanaque pulchris 
divitiis parent; quas qui construxerit, ille 
clarus erit, fortis, iustus. sapiensne? etiam, et rex 
et quidquid volet. hoc veluti virtute paratum 
speravit magnae laudi fore. quid simile isti 
Graecus Aristippus? qui servos proicere aurum 
in media iussit Libya, quia tardius irent 
propter onus segnes. uter est insanior horum? 
nil agit exemplum, litem quod lite resolvit. 
siquis emat citharas, emptas conportet in unum, 
nec studio citharae nec Musae deditus ulli, 
si scalpra et formas non sutor, nautica vela 
aversus mercaturis delirus et amens 
undique dicatur merito. qui discrepat istis, 
qui nummos aurumque recondit, nescius uti 
conpositis metuensque velut contingere sacrum? 
siquis ad ingentem frumenti semper acervum 
porrectus vigilet cum longo fuste neque illinc 
audeat esuriens dominus contingere granum 
ac potius foliis parcus vescatur amaris; 
si positis intus Chii veterisque Falerni 
mille cadisnihil est tercentum milibus, acre 
potet acetum; age si et stramentis incubet unde
octoginta annos natus, cui stragula vestis, 
blattarum ac tinearum epulae, putrescat in arca 
nimirum insanus paucis videatur, eo quod  
maxima pars hominum morbo iactatur eodem. 
filius aut etiam haec libertus ut ebibat heres, 
dis inimice senex custodis? ne tibi desit? 
quantulum enim summae curtabit quisque dierum, 
unguere si caules oleo meliore caputque 
coeperis inpexa foedum porrigine? quare, 
si quidvis satis est, peiuras, surripis, aufers 
undique? tun sanus? populum si caedere saxis 
incipias servosve tuos, quos aere pararis, 
insanum te omnes pueri clamentque puellae; 
cum laqueo uxorem interimis matremque veneno, 
incolumi capite es? quid enim? neque tu hoc facis Argis 
nec ferro ut demens genetricem occidis Orestes. 
an tu reris eum occisa insanisse parente 
ac non ante malis dementem actum Furiis quam 
in matris iugulo ferrum tepefecit acutum? 
quin, ex quo est habitus male tutae mentis Orestes, 
nil sane fecit quod tu reprehendere possis 
non Pyladen ferro violare aususve sororem 
Electran, tantum maledicit utrique vocando 
hanc Furiam, hunc aliud, iussit quod splendida bilis. 
pauper Opimius argenti positi intus et auri, 
qui Veientanum festis potare diebus 
Campana solitus trulla vappamque profestis, 
quondam lethargo grandi est oppressus, ut heres 
iam circum loculos et clavis laetus ovansque 
curreret. hunc medicus multum celer atque fidelis 
excitat hoc pacto mensam poni iubet atque 
effundi saccos nummorum, accedere pluris 
ad numerandum hominem sic erigit; addit et illud 
ni tua custodis, avidus iam haec auferet heres.  
men vivo? ut vivas igitur, vigila. hoc age. quid vis? 
deficient inopem venae te, ni cibus atque 
ingens accedit stomacho fultura ruenti. 
tu cessas? agedum sume hoc tisanarium oryzae. 
quanti emptae? parvo. quanti ergo? octussibus. eheu, 
quid refert, morbo an furtis pereamque rapinis? 
quisnam igitur sanus? qui non stultus. quid avarus? 
stultus et insanus. quid, siquis non sit avarus, 
continuo sanus? minime. cur, Stoice? dicam. 
non est cardiacus Craterum dixisse putato 
hic aeger. recte est igitur surgetque? negabit. 
quod latus aut renes morbo temptentur acuto 
non est periurus neque sordidus inmolet aequis 
hic porcum Laribus; verum ambitiosus et audax 
naviget Anticyram. quid enim differt, barathrone 
dones quidquid habes an numquam utare paratis? 
Servius Oppidius Canusi duo praedia, dives 
antiquo censu, gnatis divisse duobus 
fertur et hoc moriens pueris dixisse vocatis 
ad lectum postquam te talos, Aule, nucesque 
ferre sinu laxo, donare et ludere vidi, 
te, Tiberi, numerare, cavis abscondere tristem, 
extimui, ne vos ageret vesania discors, 
tu Nomentanum, tu ne sequerere Cicutam. 
quare per divos oratus uterque Penatis 
tu cave ne minuas, tu ne maius facias id  
quod satis esse putat pater et natura coercet. 
praeterea ne vos titillet gloria, iure 
iurando obstringam ambo uter aedilis fueritve 
vestrum praetor, is intestabilis et sacer esto. 
in cicere atque faba bona tu perdasque lupinis, 
latus ut in circo spatiere et aeneus ut stes, 
nudus agris, nudus nummis, insane, paternis; 
scilicet ut plausus quos fert Agrippa feras tu, 
astuta ingenuum volpes imitata leonem? 
nequis humasse velit Aiacem, Atrida, vetas cur? 
rex sum nil ultra quaero plebeius. et aequam 
rem imperito, ac sicui videor non iustus, inulto 
dicere quod sentit permitto. maxime regum, 
di tibi dent capta classem redducere Troia. 
ergo consulere et mox respondere licebit? 
consule. cur Aiax, heros ab Achille secundus, 
putescit, totiens servatis clarus Achivis, 
gaudeat ut populus Priami Priamusque inhumato, 
per quem tot iuvenes patrio caruere sepulcro? 
mille ovium insanus morti dedit, inclitum Ulixen 
et Menelaum una mecum se occidere clamans. 
tu cum pro vitula statuis dulcem Aulide natam 
ante aras spargisque mola caput, inprobe, salsa, 
rectum animi servas? quorsum? insanus quid enim Aiax 
fecit? cum stravit ferro pecus, abstinuit vim 
uxore et gnato; mala multa precatus Atridis 
non ille aut Teucrum aut ipsum violavit Ulixen. 
verum ego, ut haerentis adverso litore navis 
eriperem, prudens placavi sanguine divos. 
nempe tuo, furiose? meo, sed non furiosus.  
qui species alias veris scelerisque tumultu 
permixtas capiet, commotus habebitur atque 
stultitiane erret nihilum distabit an ira. 
Aiax inmeritos cum occidit desipit agnos 
cum prudens scelus ob titulos admittis inanis, 
stas animo et purum est vitio tibi cum tumidum est cor? 
siquis lectica nitidam gestare amet agnam, 
huic vestem ut gnatae, paret ancillas, paret aurum, 
Rufam aut Pusillam appellet fortique marito 
destinet uxorem interdicto huic omne adimat ius 
praetor et ad sanos abeat tutela propinquos. 
quid, siquis gnatam pro muta devovet agna, 
integer est animi? ne dixeris. ergo ubi prava 
stultitia, hic summa est insania; qui sceleratus, 
et furiosus erit; quem cepit vitrea fama, 
hunc circumtonuit gaudens Bellona cruentis. 
nunc age luxuriam et Nomentanum arripe mecum. 
vincet enim stultos ratio insanire nepotes. 
hic simul accepit patrimoni mille talenta, 
edicit, piscator uti, pomarius, auceps, 
unguentarius ac Tusci turba inpia vici, 
cum scurris fartor, cum Velabro omne macellum 
mane domum veniant. quid tum? venere frequentes, 
verba facit leno quidquid mihi, quidquid et horum 
cuique domi est, id crede tuum et vel nunc pete vel cras. 
accipe quid contra haec iuvenis responderit aequus. 
in nive Lucana dormis ocreatus, ut aprum  
cenem ego; tu piscis hiberno ex aequore verris. 
segnis ego, indignus qui tantum possideam; aufer, 
sume tibi deciens; tibi tantundem; tibi triplex, 
unde uxor media currit de nocte vocata. 
filius Aesopi detractam ex aure Metellae, 
scilicet ut deciens solidum absorberet, aceto 
diluit insignem bacam qui sanior ac si 
illud idem in rapidum flumen iaceretve cloacam? 
Quinti progenies Arri, par nobile fratrum 
nequitia et nugis pravorum et amore gemellum 
luscinias soliti inpenso prandere coemptas, 
quorsum abeant? sani ut creta, an carbone notati? 
aedificare casas, plostello adiungere muris, 
ludere par inpar, equitare in harundine longa 
siquem delectet barbatum, amentia verset. 
si puerilius his ratio esse evincet amare 
nec quicquam differre, utrumne in pulvere, trimus 
quale prius, ludas opus, an meretricis amore 
sollicitus plores quaero, faciasne quod olim 
mutatus Polemon? ponas insignia morbi, 
fasciolas, cubital, focalia, potus ut ille 
dicitur ex collo furtim carpsisse coronas, 
postquam est inpransi correptus voce magistri?  
porrigis irato puero cum poma, recusat; 
sume, catelle negat; si non des, optet. amator 
exclusus qui distat, agit ubi secum, eat an non, 
quo rediturus erat non arcessitus, et haeret  
invisis foribus? nec nunc, cum me vocet ultro, 
accedam? an potius mediter finire dolores? 
exclusit; revocat redeam? non, si obsecret. ecce 
servos, non paulo sapientior o ere, quae res 
nec modum habet neque consilium, ratione modoque 
tractari non volt. in amore haec sunt mala, bellum, 
pax rursum haec siquis tempestatis prope ritu 
mobilia et caeca fluitantia sorte laboret 
reddere certa sibi, nihilo plus explicet ac si 
insanire paret certa ratione modoque. 
quid? cum Picenis excerpens semina pomis 
gaudes, si cameram percusti forte, penes te es? 
quid? cum balba feris annoso verba palato, 
aedificante casas qui sanior? adde cruorem 
stultitiae atque ignem gladio scrutare. modo, inquam. 
Hellade percussa Marius cum praecipitat se, 
cerritus fuit? an commotae crimine mentis 
absolves hominem et sceleris damnabis eundem 
ex more inponens cognata vocabula rebus? 
libertinus erat, qui circum compita siccus 
lautis mane senex manibus currebat et unum, 
quid tam magnum? addens, unum me surpite morti! 
dis etenim facile est orabat, sanus utrisque 
auribus atque oculis; mentem, nisi litigiosus, 
exciperet dominus, cum venderet. hoc quoque volgus 
Chrysippus ponit fecunda in gente Meneni. 
Iuppiter, ingentis qui das adimisque dolores, 
mater ait pueri mensis iam quinque cubantis, 
frigida si puerum quartana reliquerit, illo 
mane die, quo tu indicis ieiunia, nudus 
in Tiberi stabit. casus medicusve levarit  
aegrum ex praecipiti mater delira necabit 
in gelida fixum ripa febrimque reducet, 
quone malo mentem concussa? timore deorum. 
haec mihi Stertinius, sapientum octavos, amico 
arma dedit, posthac ne conpellarer inultus. 
dixerit insanum qui me, totidem audiet atque 
respicere ignoto discet pendentia tergo. 
Stoice, post damnum sic vendas omnia pluris, 
qua me stultitia, quoniam non est genus unum, 
insanire putas? ego nam videor mihi sanus. 
quid, caput abscissum manibus cum portat Agaue 
gnati infelicis, sibi tunc furiosa videtur? 
stultum me fateorliceat concedere veris 
atque etiam insanum; tantum hoc edissere, quo me 
aegrotare putes animi vitio. accipe primum 
aedificas, hoc est longos imitaris, ab imo 
ad summum totus moduli bipedalis, et idem 
corpore maiorem rides Turbonis in armis 
spiritum et incessum qui ridiculus minus illo? 
an, quodcumque facit Maecenas, te quoque verum est, 
tanto dissimilem et tanto certare minorem? 
absentis ranae pullis vituli pede pressis 
unus ubi effugit, matri denarrat, ut ingens 
belua cognatos eliserit illa rogare, 
quantane? num tantum, sufflans se, magna fuisset? 
maior dimidio. num tanto? cum magis atque 
se magis inflaret, non, si te ruperis, inquit, 
par eris. haec a te non multum abludit imago. 
adde poemata nunc, hoc est, oleum adde camino,  
quae siquis sanus fecit, sanus facis et tu. 
non dico horrendam rabiem iam desine. cultum 
maiorem censu teneas, Damasippe, tuis te. 
mille puellarum, puerorum mille furores 
o maior tandem parcas, insane, minori. 
IV 
Unde et quo Catius? non est mihi tempus, aventi 
ponere signa novis praeceptis, qualia vincent 
Pythagoran Anytique reum doctumque Platona. 
peccatum fateor, cum te sic tempore laevo 
interpellarim; sed des veniam bonus, oro. 
quodsi interciderit tibi nunc aliquid, repetes mox, 
sive est naturae hoc sive artis, mirus utroque. 
quin id erat curae, quo pacto cuncta tenerem 
utpote res tenuis, tenui sermone peractas. 
ede hominis nomen, simul et, Romanus an hospes. 
ipsa memor praecepta canam, celabitur auctor. 
longa quibus facies ovis erit, illa memento, 
ut suci melioris et ut magis alba rotundis, 
ponere namque marem cohibent callosa vitellum. 
cole suburbano qui siccis crevit in agris 
dulcior inriguo nihil est elutius horto. 
si vespertinus subito te oppresserit hospes,  
ne gallina malum responset dura palato, 
doctus eris vivam musto mersare Falerno 
hoc teneram faciet. pratensibus optima fungis 
natura est; aliis male creditur. ille salubris 
aestates peraget, qui nigris prandia moris 
finiet, ante gravem quae legerit arbore solem. 
Aufidius forti miscebat mella Falerno 
mendose, quoniam vacuis conmittere venis 
nil nisi lene decet leni praecordia mulso 
prolueris melius. si dura morabitur alvus, 
mitulus et viles pellent obstantia conchae 
et lapathi brevis herba, sed albo non sine Coo. 
lubrica nascentes inplent conchylia lunae; 
sed non omne mare est generosae fertile testae 
murice Baiano melior Lucrina peloris, 
ostrea Circeis, Miseno oriuntur echini, 
pectinibus patulis iactat se molle Tarentum. 
nec sibi cenarum quivis temere arroget artem, 
non prius exacta tenui ratione saporum. 
nec satis est cara piscis averrere mensa 
ignarum, quibus est ius aptius et quibus assis 
languidus in cubitum iam se conviva reponet. 
Umber et iligna nutritus glande rotundas 
curvat aper lances carnem vitantis inertem; 
nam Laurens malus est, ulvis et harundine pinguis. 
vinea submittit capreas non semper edulis. 
fecundae leporis sapiens sectabitur armos. 
piscibus atque avibus quae natura et foret aetas, 
ante meum nulli patuit quaesita palatum.  
sunt quorum ingenium nova tantum crustula promit. 
nequaquam satis in re una consumere curam, 
ut siquis solum hoc, mala ne sint vina, laboret, 
quali perfundat piscis securus olivo. 
Massica si caelo suppones vina sereno, 
nocturna siquid crassi est tenuabitur aura 
et decedet odor nervis inimicus; at illa 
integrum perdunt lino vitiata saporem. 
Surrentina vafer qui miscet faece Falerna 
vina, columbino limum bene colligit ovo, 
quatenus ima petit volvens aliena vitellus. 
tostis marcentem squillis recreabis et Afra 
potorem coclea; nam lactuca innatat acri 
post vinum stomacho; perna magis et magis hillis 
flagitat inmorsus refici, quin omnia malit 
quaecumque inmundis fervent allata popinis. 
est operae pretium duplicis pernoscere iuris 
naturam. simplex e dulci constat olivo, 
quod pingui miscere mero muriaque decebit 
non alia quam qua Byzantia putuit orca. 
hoc ubi confusum sectis inferbuit herbis 
Corycioque croco sparsum stetit, insuper addes 
pressa Venafranae quod baca remisit olivae. 
Picenis cedunt pomis Tiburtia suco 
nam facie praestant, venucula convenit ollis; 
rectius Albanam fumo duraveris uvam. 
hanc ego cum malis, ego faecem primus et allec, 
primus et invenior piper album cum sale nigro  
incretum puris circumposuisse catillis. 
inmane est vitium dare milia terna macello 
angustoque vagos piscis urgere catino. 
magna movet stomacho fastidia, seu puer unctis 
tractavit calicem manibus, dum furta ligurrit, 
sive gravis veteri creterrae limus adhaesit. 
vilibus in scopis, in mappis, in scobe quantus 
consistit sumptus? neglectis flagitium ingens. 
ten lapides varios lutulenta radere palma 
et Tyrias dare circum inlota toralia vestis, 
oblitum, quanto curam sumptumque minorem 
haec habeant, tanto reprehendi iustius illis, 
quae nisi divitibus nequeunt contingere mensis? 
docte Cati, per amicitiam divosque rogatus 
ducere me auditum, perges quocumque, memento. 
nam quamvis memori referas mihi pectore cuncta, 
non tamen interpres tantundem iuveris. adde 
voltum habitumque hominis, quem tu vidisse beatus 
non magni pendis, quia contigit; at mihi cura 
non mediocris inest, fontis ut adire remotos 
atque haurire queam vitae praecepta beatae. 
V 
Hoc quoque, Tiresia, praeter narrata petenti 
responde, quibus amissas reparare queam res 
artibus atque modis. quid rides? iamne doloso 
non satis est Ithacam revehi patriosque penatis  
adspicere? o nulli quicquam mentite, vides ut 
nudus inopsque domum redeam te vate, neque illic 
aut apotheca procis intacta est aut pecus atqui 
et genus et virtus, nisi cum re, vilior alga est. 
quando pauperiem missis ambagibus horres, 
accipe qua ratione queas ditescere. turdus 
sive aliud privum dabitur tibi, devolet illuc, 
res ubi magna nitet domino sene; dulcia poma 
et quoscumque feret cultus tibi fundus honores  
ante Larem gustet venerabilior Lare dives. 
qui quamvis periurus erit, sine gente, cruentus 
sanguine fraterno, fugitivus, ne tamen illi 
tu comes exterior, si postulet, ire recuses. 
utne tegam spurco Damae latus? haud ita Troiae 
me gessi, certans semper melioribus. ergo 
pauper eris. fortem hoc animum tolerare iubebo; 
et quondam maiora tuli. tu protinus, unde 
divitias aerisque ruam, dic, augur, acervos. 
dixi equidem et dico captes astutus ubique 
testamenta senum neu, si vafer unus et alter 
insidiatorem praeroso fugerit hamo, 
aut spem deponas aut artem inlusus omittas. 
magna minorve foro si res certabitur olim, 
vivet uter locuples sine gnatis, inprobus, ultro 
qui meliorem audax vocet in ius, illius esto 
defensor; fama civem causaque priorem 
sperne, domi si gnatus erit fecundave coniux. 
Quinte puta aut Publigaudent praenomine molles 
auriculaetibi me virtus tua fecit amicum. 
ius anceps novi, causas defendere possum; 
eripiet quivis oculos citius mihi quam te  
contemptum cassa nuce pauperet; haec mea cura est, 
nequid tu perdas neu sis iocus. ire domum atque 
pelliculam curare iube; fi cognitor ipse, 
persta atque obdura seu rubra Canicula findet 
infantis statuas, seu pingui tentus omaso 
Furius hibernas cana nive conspuet Alpis. 
nonne vides aliquis cubito stantem prope tangens 
inquiet, ut patiens, ut amicis aptus, ut acer? 
plures adnabunt thynni et cetaria crescent. 
sicui praeterea validus male filius in re 
praeclara sublatus aletur, ne manifestum 
caelibis obsequium nudet te, leniter in spem 
adrepe officiosus, ut et scribare secundus 
heres et, siquis casus puerum egerit Orco, 
in vacuom venias perraro haec alea fallit. 
qui testamentum tradet tibi cumque legendum, 
abnuere et tabulas a te removere memento, 
sic tamen, ut limis rapias, quid prima secundo 
cera velit versu; solus multisne coheres, 
veloci percurre oculo. plerumque recoctus 
scriba ex quinqueviro corvum deludet hiantem 
captatorque dabit risus Nasica Corano. 
num furis? an prudens ludis me obscura canendo? 
o Laertiade, quidquid dicam, aut erit aut non 
divinare etenim magnus mihi donat Apollo. 
quid tamen ista velit sibi fabula, si licet, ede. 
tempore quo iuvenis Parthis horrendus, ab alto 
demissum genus Aenea, tellure marique 
magnus erit, forti nubet procera Corano  
filia Nasicae, metuentis reddere soldum. 
tum gener hoc faciet tabulas socero dabit atque 
ut legat orabit; multum Nasica negatas 
accipiet tandem et tacitus leget invenietque 
nil sibi legatum praeter plorare suisque. 
illud ad haec iubeo mulier si forte dolosa 
libertusve senem delirum temperet, illis 
accedas socius laudes, lauderis ut absens. 
adiuvat hoc quoque, sed vincit longe prius ipsum 
expugnare caput. scribet mala carmina vecors 
laudato. scortator erit cave te roget; ultro 
Penelopam facilis potiori trade. putasne 
perduci poterit tam frugi tamque pudica, 
quam nequiere proci recto depellere cursu? 
venit enim magnum donandi parca iuventus 
nec tantum veneris quantum studiosa culinae. 
sic tibi Penelope frugi est; quae si semel uno 
de sene gustarit tecum partita lucellum, 
ut canis a corio numquam absterrebitur uncto. 
me sene quod dicam factum est. anus inproba Thebis 
ex testamento sic est elata cadaver 
unctum oleo largo nudis umeris tulit heres, 
scilicet elabi si posset mortua; credo, 
quod nimium institerat viventi. cautus adito 
neu desis operae neve immoderatus abundes. 
difficilem et morosum offendet garrulus ultra  
non etiam sileas; Davus sis comicus atque 
stes capite obstipo, multum similis metuenti. 
obsequio grassare; mone, si increbruit aura, 
cautus uti velet carum caput; extrahe turba 
oppositis umeris; aurem substringe loquaci. 
inportunus amat laudari donec ohe iam 
ad caelum manibus sublatis dixerit, urge 
crescentem tumidis infla sermonibus utrem. 
cum te servitio longo curaque levarit, 
et certum vigilans quartae sit partis Ulixes 
audieris heres ergo nunc Dama sodalis 
nusquam est? unde mihi tam fortem tamque fidelem? 
sparge subinde et, si paulum potes inlacrimare, est 
gaudia prodentem voltum celare. sepulcrum 
permissum arbitrio sine sordibus exstrue funus 
egregie factum laudet vicinia. siquis 
forte coheredum senior male tussiet, huic tu 
dic, ex parte tua seu fundi sive domus sit 
emptor, gaudentem nummo te addicere. sed me 
imperiosa trahit Proserpina vive valeque. 
VI 
Hoc erat in votis modus agri non ita magnus, 
hortus ubi et tecto vicinus iugis aquae fons 
et paulum silvae super his foret. auctius atque 
di melius fecere. bene est. nil amplius oro, 
Maia nate, nisi ut propria haec mihi munera faxis.  
si neque maiorem feci ratione mala rem 
nec sum facturus vitio culpave minorem, 
si veneror stultus nihil horum o si angulus ille 
proximus accedat, qui nunc denormat agellum! 
o si urnam argenti fors quae mihi monstret, ut illi, 
thesauro invento qui mercennarius agrum 
illum ipsum mercatus aravit, dives amico 
Hercule!, si quod adest gratum iuvat, hac prece te oro 
pingue pecus domino facias et cetera praeter 
ingenium, utque soles, custos mihi maximus adsis. 
ergo ubi me in montes et in arcem ex urbe removi, 
quid prius inlustrem saturis musaque pedestri? 
nec mala me ambitio perdit nec plumbeus auster 
autumnusque gravis, Libitinae quaestus acerbae. 
Matutine pater, seu Iane libentius audis, 
unde homines operum primos vitaeque labores 
instituuntsic dis placitum, tu carminis esto 
principium. Romae sponsorem me rapis eia, 
ne prior officio quisquam respondeat, urge. 
sive aquilo radit terras seu bruma nivalem 
interiore diem gyro trahit, ire necesse est. 
postmodo quod mi obsit clare certumque locuto 
luctandum in turba et facienda iniuria tardis. 
quid tibi vis, insane? et quam rem agis? inprobus urget 
iratis precibus, tu pulses omne quod obstat, 
ad Maecenatem memori si mente recurras. 
hoc iuvat et melli est, non mentiar. at simul atras  
ventum est Esquilias, aliena negotia centum 
per caput et circa saliunt latus. ante secundam 
Roscius orabat sibi adesses ad Puteal cras. 
de re communi scribae magna atque nova te 
orabant hodie meminisses, Quinte, reverti. 
inprimat his cura Maecenas signa tabellis. 
dixeris experiar si vis, potes, addit et instat. 
septimus octavo propior iam fugerit annus, 
ex quo Maecenas me coepit habere suorum 
in numero, dumtaxat ad hoc, quem tollere raeda 
vellet iter faciens et cui concredere nugas 
hoc genus hora quota est? Thraex est Gallina Syro par? 
matutina parum cautos iam frigora mordent, 
et quae rimosa bene deponuntur in aure. 
per totum hoc tempus subiectior in diem et horam 
invidiae noster. ludos spectaverat, una 
luserat in campo fortunae filius omnes. 
frigidus a rostris manat per compita rumor 
quicumque obvius est, me consulit o bonenam te 
scire, deos quoniam propius contingis oportet, 
numquid de Dacis audisti? nil equidem. ut tu 
semper eris derisor. at omnes di exagitent me, 
si quicquam. quid? militibus promissa Triquetra 
praedia Caesar an est Itala tellure daturus? 
iurantem me scire nihil mirantur ut unum 
scilicet egregii mortalem altique silenti. 
perditur haec inter misero lux non sine votis 
o rus, quando ego te adspiciam quandoque licebit 
nunc veterum libris, nunc somno et inertibus horis 
ducere sollicitae iucunda oblivia vitae?  
o quando faba Pythagorae cognata simulque 
uncta satis pingui ponentur holuscula lardo? 
o noctes cenaeque deum, quibus ipse meique 
ante Larem proprium vescor vernasque procacis 
pasco libatis dapibus. prout cuique libido est, 
siccat inaequalis calices conviva solutus 
legibus insanis, seu quis capit acria fortis 
pocula seu modicis uvescit laetius. ergo 
sermo oritur, non de villis domibusve alienis, 
nec male necne Lepos saltet; sed, quod magis ad nos 
pertinet et nescire malum est, agitamus, utrumne 
divitiis homines an sint virtute beati, 
quidve ad amicitias, usus rectumne, trahat nos 
et quae sit natura boni summumque quid eius. 
Cervius haec inter vicinus garrit anilis 
ex re fabellas. siquis nam laudat Arelli 
sollicitas ignarus opes, sic incipit olim  
rusticus urbanum murem mus paupere fertur 
accepisse cavo, veterem vetus hospes amicum, 
asper et attentus quaesitis, ut tamen artum 
solveret hospitiis animum. quid multa? neque ille 
sepositi ciceris nec longae invidit avenae, 
aridum et ore ferens acinum semesaque lardi 
frusta dedit, cupiens varia fastidia cena 
vincere tangentis male singula dente superbo, 
cum pater ipse domus palea porrectus in horna  
esset ador loliumque, dapis meliora relinquens. 
tandem urbanus ad hunc quid te iuvat inquit, amice, 
praerupti nemoris patientem vivere dorso? 
vis tu homines urbemque feris praeponere silvis? 
carpe viam, mihi crede, comes, terrestria quando 
mortalis animas vivunt sortita neque ulla est 
aut magno aut parvo leti fuga quo, bone, circa, 
dum licet, in rebus iucundis vive beatus, 
vive memor, quam sis aevi brevis. haec ubi dicta 
agrestem pepulere, domo levis exsilit; inde 
ambo propositum peragunt iter, urbis aventes 
moenia nocturni subrepere. iamque tenebat 
nox medium caeli spatium, cum ponit uterque 
in locuplete domo vestigia, rubro ubi cocco 
tincta super lectos canderet vestis eburnos 
multaque de magna superessent fercula cena, 
quae procul exstructis inerant hesterna canistris. 
ergo ubi purpurea porrectum in veste locavit 
agrestem, veluti succinctus cursitat hospes 
continuatque dapes nec non verniliter ipsis 
fungitur officiis, praelambens omne quod adfert. 
ille cubans gaudet mutata sorte bonisque 
rebus agit laetum convivam, cum subito ingens 
valvarum strepitus lectis excussit utrumque. 
currere per totum pavidi conclave magisque 
exanimes trepidare, simul domus alta Molossis 
personuit canibus. tum rusticus haud mihi vita 
est opus hac ait et valeas me silva cavosque 
tutus ab insidiis tenui solabitur ervo.  
VII 
Iamdudum ausculto et cupiens tibi dicere servos 
pauca reformido. Davusne? ita, Davus, amicum 
mancipium domino et frugi quod sit satis, hoc est, 
ut vitale putes. age libertate Decembri, 
quando ita maiores voluerunt, utere narra. 
pars hominum vitiis gaudet constanter et urget 
propositum; pars multa natat, modo recta capessens, 
interdum pravis obnoxia. saepe notatus 
cum tribus anellis, modo laeva Priscus inani 
vixit inaequalis, clavum ut mutaret in horas, 
aedibus ex magnis subito se conderet unde 
mundior exiret vix libertinus honeste; 
iam moechus Romae, iam mallet doctus Athenis 
vivere, Vortumnis quotquot sunt natus iniquis. 
scurra Volanerius, postquam illi iusta cheragra 
contudit articulos, qui pro se tolleret atque 
mitteret in phimum talos, mercede diurna 
conductum pavit quanto constantior isdem 
in vitiis, tanto levius miser ac prior illo 
qui iam contento, iam laxo fune laborat. 
non dices hodie, quorsum haec tam putida tendant, 
furcifer? ad te, inquam. quo pacto, pessime? laudas  
fortunam et mores antiquae plebis, et idem, 
siquis ad illa deus subito te agat, usque recuses, 
aut quia non sentis, quod clamas, rectius esse, 
aut quia non firmus rectum defendis et haeres 
nequiquam caeno cupiens evellere plantam. 
Romae rus optas; absentem rusticus urbem 
tollis ad astra levis. si nusquam es forte vocatus 
ad cenam, laudas securum holus ac, velut usquam 
vinctus eas, ita te felicem dicis amasque, 
quod nusquam tibi sit potandum. iusserit ad se 
Maecenas serum sub lumina prima venire 
convivam nemon oleum fert ocius? ecquis 
audit? cum magno blateras clamore fugisque. 
Mulvius et scurrae, tibi non referenda precati, 
discedunt. etenim fateor me dixerit ille 
duci ventre levem, nasum nidore supinor, 
inbecillus, iners, siquid vis, adde, popino. 
tu cum sis quod ego et fortassis nequior, ultro 
insectere velut melior verbisque decoris 
obvolvas vitium? quid, si me stultior ipso 
quingentis empto drachmis deprenderis? aufer 
me voltu terrere; manum stomachumque teneto, 
dum quae Crispini docuit me ianitor edo. 
te coniunx aliena capit, meretricula Davum 
peccat uter nostrum cruce dignius? acris ubi me 
natura intendit, sub clara nuda lucerna 
quaecumque excepit turgentis verbera caudae 
clunibus aut agitavit equum lasciva supinum,  
dimittit neque famosum neque sollicitum, ne 
ditior aut formae melioris meiat eodem. 
tu cum proiectis insignibus, anulo equestri 
Romanoque habitu, prodis ex iudice Dama, 
turpis odoratum caput obscurante lacerna, 
non es quod simulas? metuens induceris atque 
altercante libidinibus tremis ossa pavore. 
quid refert, uri virgis ferroque necari 
auctoratus eas, an turpi clausus in arca, 
quo te demisit peccati conscia erilis, 
contractum genibus tangas caput? estne marito 
matronae peccantis in ambo iusta potestas, 
in corruptorem vel iustior? illa tamen se 
non habitu mutatve loco peccatve superne, 
cum te formidet mulier neque credat amanti. 
ibis sub furcam prudens dominoque furenti 
conmittes rem omnem et vitam et cum corpore famam 
evasti credo, metues doctusque cavebis 
quaeres, quando iterum paveas iterumque perire 
possis, o totiens servus. quae belua ruptis, 
cum semel effugit, reddit se prava catenis? 
non sum moechus ais. neque ego hercule fur, ubi vasa 
praetereo sapiens argentea. tolle periclum 
iam vaga prosiliet frenis natura remotis. 
tune mihi dominus, rerum imperiis hominumque 
tot tantisque minor, quem ter vindicta quaterque 
inposita haud umquam misera formidine privet?  
adde super, dictis quod non levius valeat; nam, 
sive vicarius est, qui servo paret, uti mos 
vester ait, seu conservus, tibi quid sum ego? nempe 
tu, mihi qui imperitas, aliis servis miser atque 
duceris ut nervis alienis mobile lignum. 
quisnam igitur liber? sapiens sibi qui imperiosus, 
quem neque pauperies neque mors neque vincula terrent, 
responsare cupidinibus, contemnere honores 
fortis, et in se ipso totus, teres atque rotundus, 
externi nequid valeat per leve morari, 
in quem manca ruit semper fortuna. potesne 
ex his ut proprium quid noscere? quinque talenta 
poscit te mulier, vexat foribusque repulsum 
perfundit gelida, rursus vocat eripe turpi 
colla iugo liber, liber sum dic age. non quis. 
urget enim dominus mentem non lenis et acris 
subiectat lasso stimulos versatque negantem. 
vel cum Pausiaca torpes, insane, tabella, 
qui peccas minus atque ego, cum Fulvi Rutubaeque 
aut Pacideiani contento poplite miror 
proelia rubrica picta aut carbone, velut si 
re vera pugnent, feriant vitentque moventes 
arma viri? nequam et cessator Davus; at ipse 
subtilis veterum iudex et callidus audis. 
nil ego, si ducor libo fumante tibi ingens 
virtus atque animus cenis responsat opimis? 
obsequium ventris mihi perniciosius est cur?  
tergo plector enim. qui tu inpunitior illa, 
quae parvo sumi nequeunt, obsonia captas? 
nempe inamarescunt epulae sine fine petitae 
inlusique pedes vitiosum ferre recusant 
corpus. an hic peccat, sub noctem qui puer uvam 
furtiva mutat strigili qui praedia vendit, 
nil servile gulae parens habet? adde, quod idem 
non horam tecum esse potes, non otia recte 
ponere teque ipsum vitas fugitivus et erro, 
iam vino quaerens, iam somno fallere curam, 
frustra nam comes atra premit sequiturque fugacem. 
unde mihi lapidem? quorsum est opus? unde sagittas? 
aut insanit homo aut versus facit. ocius hinc te 
ni rapis, accedes opera agro nona Sabino. 
VIII 
Ut Nasidieni iuvit te cena beati? 
nam mihi quaerenti convivam dictus here illic 
de medio potare die. sic, ut mihi numquam 
in vita fuerit melius. da, si grave non est, 
quae prima iratum ventrem placaverit esca. 
in primis Lucanus aper leni fuit austro 
captus, ut aiebat cenae pater acria circum 
rapula, lactucae, radices, qualia lassum 
pervellunt stomachum, siser, allec, faecula Coa. 
his ut sublatis puer alte cinctus acernam  
gausape purpureo mensam pertersit et alter 
sublegit quodcumque iaceret inutile quodque 
posset cenantis offendere, ut Attica virgo 
cum sacris Cereris procedit fuscus Hydaspes 
Caecuba vina ferens, Alcon Chium maris expers. 
hic erus Albanum, Maecenas, sive Falernum 
te magis adpositis delectat, habemus utrumque. 
divitias miseras! sed quis cenantibus una, 
Fundani, pulcre fuerit tibi, nosse laboro.  
summus ego et prope me Viscus Thurinus et infra, 
si memini, Varius; cum Servilio Balatrone 
Vibidius, quos Maecenas adduxerat umbras. 
Nomentanus erat super ipsum, Porcius infra, 
ridiculus totas semel absorbere placentas; 
Nomentanus ad hoc, qui, siquid forte lateret, 
indice monstraret digito; nam cetera turba, 
nos, inquam, cenamus avis, conchylia, piscis, 
longe dissimilem noto celantia sucum, 
ut vel continuo patuit, cum passeris atque 
ingustata mihi porrexerit ilia rhombi. 
post hoc me docuit melimela rubere minorem 
ad lunam delecta. quid hoc intersit, ab ipso 
audieris melius. tum Vibidius Balatroni 
nos nisi damnose bibimus, moriemur inulti, 
et calices poscit maiores. vertere pallor 
tum parochi faciem nil sic metuentis ut acris 
potores, vel quod maledicunt liberius vel 
fervida quod subtile exsurdant vina palatum. 
invertunt Allifanis vinaria tota 
Vibidius Balatroque secutis omnibus imi  
convivae lecti nihilum nocuere lagoenis. 
adfertur squillas inter murena natantis 
in patina porrecta. sub hoc erus haec gravida inquit 
capta est, deterior post partum carne futura. 
his mixtum ius est oleo, quod prima Venafri 
pressit cella; garo de sucis piscis Hiberi; 
vino quinquenni, verum citra mare nato, 
dum coquiturcocto Chium sic convenit, ut non 
hoc magis ullum aliud; pipere albo, non sine aceto, 
quod Methymnaeam vitio mutaverit uvam. 
erucas viridis, inulas ego primus amaras 
monstravi incoquere; inlutos Curtillus echinos, 
ut melius muria quod testa marina remittat. 
interea suspensa gravis aulaea ruinas 
in patinam fecere, trahentia pulveris atri 
quantum non Aquilo Campanis excitat agris. 
nos maius veriti, postquam nihil esse pericli 
sensimus, erigimur; Rufus posito capite, ut si 
filius inmaturus obisset, flere. quis esset 
finis, ni sapiens sic Nomentanus amicum 
tolleret heu, Fortuna, quis est crudelior in nos 
te deus? ut semper gaudes inludere rebus 
humanis! Varius mappa conpescere risum 
vix poterat. Balatro suspendens omnia naso 
haec est condicio vivendi aiebat, eoque 
responsura tuo numquam est par fama labori. 
tene, ut ego accipiar laute, torquerier omni 
sollicitudine districtum, ne panis adustus, 
ne male conditum ius adponatur, ut omnes 
praecincti recte pueri comptique ministrent.  
adde hos praeterea casus, aulaea ruant si, 
ut modo; si patinam pede lapsus frangat agaso. 
sed convivatoris, uti ducis, ingenium res 
adversae nudare solent, celare secundae. 
Nasidienus ad haec tibi di, quaecumque preceris, 
commoda dent ita vir bonus es convivaque comis 
et soleas poscit. tum in lecto quoque videres 
stridere secreta divisos aure susurros. 
nullos his mallem ludos spectasse; sed illa 
redde age quae deinceps risisti. Vibidius dum 
quaerit de pueris, num sit quoque fracta lagoena, 
quod sibi poscenti non dentur pocula, dumque 
ridetur fictis rerum Balatrone secundo, 
Nasidiene, redis mutatae frontis, ut arte 
emendaturus fortunam; deinde secuti 
mazonomo pueri magno discerpta ferentes 
membra gruis sparsi sale multo non sine farre, 
pinguibus et ficis pastum iecur anseris albae 
et leporum avolsos, ut multo suavius, armos, 
quam si cum lumbis quis edit. tum pectore adusto 
vidimus et merulas poni et sine clune palumbis, 
suavis res, si non causas narraret earum et 
naturas dominus; quem nos sic fugimus ulti, 
ut nihil omnino gustaremus, velut illis 
Canidia adflasset, peior serpentibus Afris.  
EPISTVLARVM LIBER PRIOR I 
Prima dicte mihi, summa dicende Camena, 
spectatum satis et donatum iam rude quaeris, 
Maecenas, iterum antiquo me includere ludo? 
non eadem est aetas, non mens. Veianius armis 
Herculis ad postem fixis latet abditus agro, 
ne populum extrema totiens exoret harena. 
est mihi purgatam crebro qui personet aurem 
solve senescentem mature sanus equum, ne 
peccet ad extremum ridendus et ilia ducat. 
nunc itaque et versus et cetera ludicra pono 
quid verum atque decens, curo et rogo et omnis in hoc sum 
condo et conpono quae mox depromere possim. 
ac ne forte roges, quo me duce, quo lare tuter 
nullius addictus iurare in verba magistri, 
quo me cumque rapit tempestas, deferor hospes. 
nunc agilis fio et mersor civilibus undis 
virtutis verae custos rigidusque satelles, 
nunc in Aristippi furtim praecepta relabor 
et mihi res, non me rebus subiungere conor. 
ut nox longa quibus mentitur amica diesque  
longa videtur opus debentibus, ut piger annus 
pupillis quos dura premit custodia matrum 
sic mihi tarda fluunt ingrataque tempora quae spem 
consiliumque morantur agendi naviter id quod 
aeque pauperibus prodest, locupletibus aeque, 
aeque neglectum pueris senibusque nocebit. 
restat ut his ego me ipse regam solerque elementis. 
non possis oculo quantum contendere Lynceus 
non tamen idcirco contemnas lippus inungui; 
nec, quia desperes invicti membra Glyconis, 
nodosa corpus nolis prohibere cheragra. 
est quadam prodire tenus, si non datur ultra. 
fervet avaritia miseroque cupidine pectus 
sunt verba et voces, quibus hunc lenire dolorem 
possis et magnam morbi deponere partem. 
laudis amore tumes sunt certa piacula, quae te 
ter pure lecto poterunt recreare libello. 
invidus, iracundus, iners, vinosus, amator, 
nemo adeo ferus est, ut non mitescere possit, 
si modo culturae patientem commodet aurem. 
virtus est vitium fugere et sapientia prima 
stultitia caruisse. vides, quae maxima credis 
esse mala, exiguum censum turpemque repulsam, 
quanto devites animi capitisque labore 
inpiger extremos curris mercator ad Indos, 
per mare pauperiem fugiens, per saxa, per ignis 
ne cures ea quae stulte miraris et optas, 
discere et audire et meliori credere non vis? 
quis circum pagos et circum compita pugnax  
magna coronari contemnat Olympia, cui spes, 
cui sit condicio dulcis sine pulvere palmae? 
vilius argentum est auro, virtutibus aurum. 
o cives, cives, quaerenda pecunia primum est; 
virtus post nummos haec Ianus summus ab imo 
prodocet, haec recinunt iuvenes dictata senesque. 
laevo suspensi loculos tabulamque lacerto. 
est animus tibi, sunt mores, est lingua fidesque, 
sed quadringentis sex septem milia desunt 
plebs eris. at pueri ludentes rex eris aiunt, 
si recte facies. hic murus aeneus esto 
nil conscire sibi, nulla pallescere culpa. 
Roscia, dic sodes, melior lex an puerorum est 
nenia, quae regnum recte facientibus offert, 
et maribus Curiis et decantata Camillis? 
isne tibi melius suadet, qui, rem facias, rem, 
si possis, recte, si non, quocumque modo, rem, 
ut propius spectes lacrumosa poemata Pupi, 
an qui Fortunae te responsare superbae 
liberum et erectum praesens hortatur et aptat? 
quodsi me populus Romanus forte roget, cur 
non ut porticibus sic iudiciis fruar isdem 
nec sequar aut fugiam quae diligit ipse vel odit 
olim quod volpes aegroto cauta leoni 
respondit, referam quia me vestigia terrent, 
omnia te adversum spectantia, nulla retrorsum. 
belua multorum es capitum. nam quid sequar aut quem? 
pars hominum gestit conducere publica; sunt qui  
frustis et pomis viduas venentur avaras 
excipiantque senes, quos in vivaria mittant; 
multis occulto crescit res fenore. verum 
esto aliis alios rebus studiisque teneri 
idem eadem possunt horam durare probantes? 
nullus in orbe sinus Bais praelucet amoenis 
si dixit dives, lacus et mare sentit amorem 
festinantis eri; cui si vitiosa libido 
fecerit auspicium cras ferramenta Teanum 
tolletis, fabri. lectus genialis in aula est 
nil ait esse prius, melius nil caelibe vita; 
si non est, iurat bene solis esse maritis. 
quo teneam voltus mutantem Protea nodo? 
quid pauper? ride mutat cenacula, lectos, 
balnea, tonsores, conducto navigio aeque 
nauseat ac locuples, quem ducit priva triremis. 
si curatus inaequali tonsore capillos 
occurri, rides; si forte subucula pexae 
trita subest tunicae vel si toga dissidet inpar, 
rides quid? mea cum pugnat sententia secum, 
quod petiit spernit, repetit quod nuper omisit, 
aestuat et vitae disconvenit ordine toto, 
diruit, aedificat, mutat quadrata rotundis? 
insanire putas sollemnia me neque rides 
nec medici credis nec curatoris egere  
a praetore dati, rerum tutela mearum 
cum sis et prave sectum stomacheris ob unguem 
de te pendentis, te respicientis amici. 
ad summam sapiens uno minor est Iove, dives, 
liber, honoratus, pulcher, rex denique regum, 
praecipue sanus, nisi cum pitvita molesta est.  
II 
Troiani belli scriptorem, Maxime Lolli, 
dum tu declamas Romae, Praeneste relegi; 
qui, quid sit pulcrum, quid turpe, quid utile, quid non, 
planius ac melius Chrysippo et Crantore dicit. 
cur ita crediderim, nisi quid te detinet, audi. 
fabula qua Paridis propter narratur amorem 
Graecia barbariae lento conlisa duello, 
stultorum regum et populorum continet aestus. 
Antenor censet belli praecidere causam 
quid Paris? ut salvus regnet vivatque beatus, 
cogi posse negat. Nestor componere litis 
inter Peliden festinat et inter Atriden 
hunc amor, ira quidem communiter urit utrumque. 
quidquid delirant reges, plectuntur Achivi. 
seditione, dolis, scelere atque libidine et ira 
Iliacos intra muros peccatur et extra. 
rursus, quid virtus et quid sapientia possit, 
utile proposuit nobis exemplar Ulixen, 
qui domitor Troiae multorum providus urbes 
et mores hominum inspexit latumque per aequor, 
dum sibi, dum sociis reditum parat, aspera multa 
pertulit, adversis rerum inmersabilis undis. 
Sirenum voces et Circae pocula nosti; 
quae si cum sociis stultus cupidusque bibisset, 
sub domina meretrice fuisset turpis et excors; 
vixisset canis inmundus vel amica luto sus.  
nos numerus sumus et fruges consumere nati, 
sponsi Penelopae nebulones Alcinoique 
in cute curanda plus aequo operata iuventus, 
cui pulchrum fuit in medios dormire dies et 
ad strepitum citharae cessatum ducere somnum. 
ut iugulent hominem, surgunt de nocte latrones 
ut te ipsum serves, non expergisceris? atqui 
si noles sanus, curres hydropicus; et ni 
posces ante diem librum cum lumine, si non 
intendes animum studiis et rebus honestis, 
invidia vel amore vigil torquebere. nam cur 
quae laedunt oculum, festinas demere siquid 
est animum, differs curandi tempus in annum? 
dimidium facti, qui coepit, habet sapere aude, 
incipe. vivendi qui recte prorogat horam, 
rusticus exspectat, dum defluat amnis; at ille 
labitur et labetur in omne volubilis aevum. 
quaeritur argentum puerisque beata creandis 
uxor et incultae pacantur vomere silvae 
quod satis est cui contingit, nihil amplius optet. 
non domus et fundus, non aeris acervus et auri 
aegroto domini deduxit corpore febris, 
non animo curas; valeat possessor oportet, 
si conportatis rebus bene cogitat uti. 
qui cupit aut metuit, iuvat illum sic domus et res 
ut lippum pictae tabulae, fomenta podagram,  
auriculas citharae collecta sorde dolentis. 
sincerum est nisi vas, quodcumque infundis acescit. 
sperne voluptates nocet empta dolore voluptas. 
semper avarus eget certum voto pete finem. 
invidus alterius macrescit rebus opimis; 
invidia Siculi non invenere tyranni 
maius tormentum. qui non moderabitur irae, 
infectum volet esse, dolor quod suaserit et mens, 
dum poenas odio per vim festinat inulto. 
ira furor brevis est animum rege; qui nisi paret, 
imperat; hunc frenis, hunc tu conpesce catena. 
fingit equum tenera docilem cervice magister 
ire, viam qua monstret eques; venaticus, ex quo 
tempore cervinam pellem latravit in aula, 
militat in silvis catulus. nunc adbibe puro 
pectore verba, puer, nunc te melioribus offer. 
quo semel est inbuta recens servabit odorem 
testa diu. quodsi cessas aut strenuos anteis, 
nec tardum opperior nec praecedentibus insto. 
III 
Iuli Flore, quibus terrarum militet oris 
Claudius Augusti privignus, scire laboro. 
Thracane vos Hebrusque nivali compede vinctus 
an freta vicinas inter currentia turris 
an pingues Asiae campi collesque morantur? 
quid studiosa cohors operum struit? hoc quoque curo.  
quis sibi res gestas Augusti scribere sumit? 
bella quis et paces longum diffundit in aevum? 
quid Titius, Romana brevi venturus in ora, 
Pindarici fontis qui non expalluit haustus, 
fastidire lacus et rivos ausus apertos? 
ut valet? ut meminit nostri? fidibusne Latinis 
Thebanos aptare modos studet auspice Musa, 
an tragica desaevit et ampullatur in arte? 
quid mihi Celsus agitmonitus multumque monendus, 
privatas ut quaerat opes et tangere vitet 
scripta, Palatinus quaecumque recepit Apollo, 
ne, si forte suas repetitum venerit olim 
grex avium plumas, moveat cornicula risum 
furtivis nudata coloribus? ipse quid audes? 
quae circumvolitas agilis thyma? non tibi parvum 
ingenium, non incultum est et turpiter hirtum 
seu linguam causis acuis seu civica iura 
respondere paras seu condis amabile carmen, 
prima feres hederae victricis praemia. quodsi 
frigida curarum fomenta relinquere posses, 
quo te caelestis sapientia duceret, ires. 
hoc opus, hoc studium parvi properemus et ampli, 
si patriae volumus, si nobis vivere cari. 
debes hoc etiam rescribere, sit tibi curae 
quantae conveniat Munatius. an male sarta 
gratia nequiquam coit et rescinditur ac vos 
seu calidus sanguis seu rerum inscitia vexat 
indomita cervice feros? ubicumque locorum 
vivitis, indigni fraternum rumpere foedus, 
pascitur in vestrum reditum votiva iuvenca.  
IV 
Albi, nostrorum sermonum candide iudex, 
quid nunc te dicam facere in regione Pedana? 
scribere quod Cassi Parmensis opuscula vincat 
an tacitum silvas inter reptare salubris 
curantem quidquid dignum sapiente bonoque est? 
non tu corpus eras sine pectore di tibi formam, 
di tibi divitias dederunt artemque fruendi. 
quid voveat dulci nutricula maius alumno, 
qui sapere et fari possit quae sentiat et cui 
gratia fama valetudo contingat abunde 
et mundus victus non deficiente crumina? 
inter spem curamque, timores inter et iras 
omnem crede diem tibi diluxisse supremum 
grata superveniet quae non sperabitur hora. 
me pinguem et nitidum bene curata cute vises, 
cum ridere voles, Epicuri de grege porcum. 
V 
Si potes Archiacis conviva recumbere lectis 
nec modica cenare times holus omne patella, 
supremo te sole domi, Torquate, manebo. 
vina bibes iterum Tauro diffusa palustris 
inter Minturnas Sinuessanumque Petrinum. 
si melius quid habes, arcesse, vel imperium fer. 
iamdudum splendet focus et tibi munda supellex 
mitte levis spes et certamina divitiarum 
et Moschi causam cras nato Caesare festus 
dat veniam somnumque dies; inpune licebit  
aestivam sermone benigno tendere noctem. 
quo mihi fortunam, si non conceditur uti? 
parcus ob heredis curam nimiumque severus 
adsidet insano potare et spargere flores 
incipiam patiarque vel inconsultus haberi. 
quid non ebrietas dissignat? operta recludit, 
spes iubet esse ratas, ad proelia trudit inertem, 
sollicitis animis onus eximit, addocet artis. 
fecundi calices quem non fecere disertum, 
contracta quem non in paupertate solutum? 
haec ego procurare et idoneus imperor et non 
invitus, ne turpe toral, ne sordida mappa 
corruget naris, ne non et cantharus et lanx 
ostendat tibi te, ne fidos inter amicos 
sit qui dicta foras eliminet, ut coeat par 
iungaturque pari Butram tibi Septiciumque 
et nisi cena prior potiorque puella Sabinum 
detinet adsumam; locus est et pluribus umbris; 
sed nimis arta premunt olidae convivia caprae. 
tu quotus esse velis rescribe et rebus omissis 
atria servantem postico falle clientem. 
VI 
Nil admirari prope res est una, Numici, 
solaque, quae possit facere et servare beatum. 
hunc solem et stellas et decedentia certis  
tempora momentis sunt qui formidine nulla 
inbuti spectent quid censes munera terrae, 
quid maris extremos Arabas ditantis et Indos 
ludicra, quid plausus et amici dona Quiritis, 
quo spectanda modo, quo sensu credis et ore? 
qui timet his adversa, fere miratur eodem 
quo cupiens pacto; pavor est utrubique molestus, 
inprovisa simul species exterret utrumque. 
gaudeat an doleat, cupiat metuatne, quid ad rem, 
si, quidquid vidit melius peiusve sua spe, 
defixis oculis animoque et corpore torpet? 
insani sapiens nomen ferat, aequus iniqui, 
ultra quam satis est virtutem si petat ipsam. 
i nunc, argentum et marmor vetus aeraque et artis 
suspice, cum gemmis Tyrios mirare colores;  
gaude quod spectant oculi te mille loquentem; 
navus mane forum et vespertinus pete tectum, 
ne plus frumenti dotalibus emetat agris 
Mutus etindignum, quod sit peioribus ortus 
hic tibi sit potius quam tu mirabilis illi. 
quidquid sub terra est, in apricum proferet aetas, 
defodiet condetque nitentia. cum bene notum 
porticus Agrippae, via te conspexerit Appi, 
ire tamen restat, Numa quo devenit et Ancus. 
si latus aut renes morbo temptantur acuto, 
quaere fugam morbi. vis recte viverequis non? 
si virtus hoc una potest dare, fortis omissis 
hoc age deliciis. virtutem verba putas et 
lucum ligna cave ne portus occupet alter, 
ne Cibyratica, ne Bithyna negotia perdas;  
mille talenta rotundentur, totidem altera porro et 
tertia succedant et quae pars quadret acervum. 
scilicet uxorem cum dote fidemque et amicos 
et genus et formam regina Pecunia donat 
ac bene nummatum decorat Suadela Venusque. 
mancupiis locuples eget aeris Cappadocum rex 
ne fueris hic tu. chlamydes Lucullus, ut aiunt, 
si posset centum scaenae praebere rogatus, 
qui possum tot? ait; tamen et quaeram et quot habebo 
mittam; post paulo scribit sibi milia quinque 
esse domi chlamydum; partem vel tolleret omnis. 
exilis domus est, ubi non et multa supersunt 
et dominum fallunt et prosunt furibus. ergo 
si res sola potest facere et servare beatum, 
hoc primus repetas opus, hoc postremus omittas. 
si fortunatum species et gratia praestat, 
mercemur servum, qui dictet nomina, laevum 
qui fodicet latus et cogat trans pondera dextram 
porrigere hic multum in Fabia valet, ille Velina; 
cui libet hic fascis dabit eripietque curule 
cui volet inportunus ebur. frater pater adde; 
ut cuique est aetas, ita quemque facetus adopta. 
si bene qui cenat bene vivit lucet, eamus 
quo ducit gula, piscemur, venemur, ut olim 
Gargiliusqui mane plagas, venabula, servos 
differtum transire forum populumque iubebat, 
unus ut e multis populo spectante referret 
emptum mulus aprum, crudi tumidique lavemur, 
quid deceat, quid non, obliti, Caerite cera  
digni, remigium vitiosum Ithacensis Ulixei, 
cui potior patria fuit interdicta voluptas. 
si, Mimnermus uti censet, sine amore iocisque 
nil est iucundum, vivas in amore iocisque. 
vive, vale. siquid novisti rectius istis, 
candidus inperti; si nil, his utere mecum. 
VII 
Quinque dies tibi pollicitus me rure futurum 
Sextilem totum mendax desideror. atqui 
si me vivere vis sanum recteque valentem, 
quam mihi das aegro, dabis aegrotare timenti, 
Maecenas, veniam, dum ficus prima calorque 
dissignatorem decorat lictoribus atris, 
dum pueris omnis pater et matercula pallet 
officiosaque sedulitas et opella forensis 
adducit febris et testamenta resignat. 
quodsi bruma nives Albanis inlinet agris, 
ad mare descendet vates tuus et sibi parcet 
contractusque leget te, dulcis amice, reviset 
cum Zephyris, si concedes, et hirundine prima. 
non quo more piris vesci Calaber iubet hospes 
tu me fecisti locupletem vescere sodes. 
iam satis est. at tu, quantum vis, tolle. benigne. 
non invisa feres pueris munuscula parvis. 
tam teneor dono, quam si dimittar onustus. 
ut libet haec porcis hodie comedenda relinques. 
prodigus et stultus donat quae spernit et odit  
haec seges ingratos tulit et feret omnibus annis. 
vir bonus et sapiens dignis ait esse paratus, 
nec tamen ignorat, quid distent aera lupinis 
dignum praestabo me etiam pro laude merentis. 
quodsi me noles usquam discedere, reddes 
forte latus, nigros angusta fronte capillos, 
reddes dulce loqui, reddes ridere decorum et 
inter vina fugam Cinarae maerere protervae. 
forte per angustam tenuis vulpecula rimam 
repserat in cumeram frumenti, pastaque rursus 
ire foras pleno tendebat corpore frustra. 
cui mustela procul si vis ait effugere istinc, 
macra cavum repetes artum, quem macra subisti. 
hac ego si conpellor imagine, cuncta resigno 
nec somnum plebis laudo satur altilium nec 
otia divitiis Arabum liberrima muto. 
saepe verecundum laudasti, rexque paterque 
audisti coram, nec verbo parcius absens 
inspice, si possum donata reponere laetus. 
haud male Telemachus, proles patientis Ulixei 
non est aptus equis Ithace locus, ut neque planis 
porrectus spatiis nec multae prodigus herbae 
Atride, magis apta tibi tua dona relinquam. 
parvum parva decent mihi iam non regia Roma, 
sed vacuum Tibur placet aut inbelle Tarentum. 
strenuus et fortis causisque Philippus agendis 
clarus ab officiis octavam circiter horam 
dum redit atque foro nimium distare Carinas  
iam grandis natu queritur, conspexit, ut aiunt, 
adrasum quendam vacua tonsoris in umbra 
cultello proprios purgantem leniter unguis. 
Demetripuer hic non laeve iussa Philippi 
accipiebatabi, quaere et refer, unde domo, quis, 
cuius fortunae, quo sit patre quove patrono. 
it redit et narrat, Volteium nomine Menam, 
praeconem, tenui censu, sine crimine, notum 
et properare loco et cessare et quaerere et uti, 
gaudentem parvisque sodalibus et lare certo 
et ludis et post decisa negotia campo. 
scitari libet ex ipso quodcumque refers dic 
ad cenam veniat. non sane credere Mena, 
mirari secum tacitus. quid multa? benigne 
respondet. neget ille mihi? negat inprobus et te 
neglegit aut horret. Volteium mane Philippus 
vilia vendentem tunicato scruta popello 
occupat et salvere iubet prior; ille Philippo 
excusare laborem et mercennaria vincla, 
quod non mane domum venisset, denique quod non 
providisset eum. sic ignovisse putato 
me tibi, si cenas hodie mecum. ut libet. ergo 
post nonam venies; nunc i, rem strenuus auge. 
ut ventum ad cenam est, dicenda tacenda locutus 
tandem dormitum dimittitur. hic ubi saepe 
occultum visus decurrere piscis ad hamum, 
mane cliens et iam certus conviva, iubetur 
rura suburbana indictis comes ire Latinis. 
inpositus mannis arvum caelumque Sabinum 
non cessat laudare. videt ridetque Philippus, 
et sibi dum requiem, dum risus undique quaerit, 
dum septem donat sestertia, mutua septem 
promittit, persuadet uti mercetur agellum.  
mercatur. ne te longis ambagibus ultra 
quam satis est morer ex nitido fit rusticus atque 
sulcos et vineta crepat mera, praeparat ulmos, 
inmoritur studiis et amore senescit habendi. 
verum ubi oves furto, morbo periere capellae, 
spem mentita seges, bos est enectus arando 
offensus damnis media de nocte caballum 
arripit iratusque Philippi tendit ad aedis. 
quem simul adspexit scabrum intonsumque Philippus, 
durus, ait, Voltei, nimis attentusque videris 
esse mihi. pol me miserum, patrone, vocares, 
si velles inquit verum mihi ponere nomen. 
quod te per Genium dextramque deosque Penatis 
obsecro et obtestor, vitae me redde priori. 
qui semel adspexit, quantum dimissa petitis 
praestent, mature redeat repetatque relicta. 
metiri se quemque suo modulo ac pede verum est. 
VIII 
Celso gaudere et bene rem gerere Albinovano 
Musa rogata refer, comiti scribaeque Neronis. 
si quaeret quid agam, dic multa et pulcra minantem 
vivere nec recte nec suaviter, haud quia grando 
contuderit vitis oleamve momorderit aestus, 
nec quia longinquis armentum aegrotet in agris; 
sed quia mente minus validus quam corpore toto 
nil audire velim, nil discere, quod levet aegrum, 
fidis offendar medicis, irascar amicis, 
cur me funesto properent arcere veterno, 
quae nocuere sequar, fugiam quae profore credam,  
Romae Tibur amem, ventosus Tibure Romam. 
post haec, ut valeat, quo pacto rem gerat et se, 
ut placeat iuveni percontare utque cohorti. 
si dicet recte, primum gaudere, subinde 
praeceptum auriculis hoc instillare memento 
ut tu fortunam, sic nos te, Celse, feremus. 
IX 
Septimius, Claudi, nimirum intellegit unus, 
quanti me facias; nam cum rogat et prece cogit, 
scilicet ut tibi se laudare et tradere coner, 
dignum mente domoque legentis honesta Neronis, 
munere cum fungi propioris censet amici 
quid possim videt ac novit me valdius ipso. 
multa quidem dixi, cur excusatus abirem, 
sed timui, mea ne finxisse minora putarer, 
dissimulator opis propriae, mihi commodus uni. 
sic ego maioris fugiens opprobria culpae 
frontis ad urbanae descendi praemia. quodsi  
depositum laudas ob amici iussa pudorem, 
scribe tui gregis hunc et fortem crede bonumque. 
X 
Urbis amatorem Fuscum salvere iubemus 
ruris amatores. hac in re scilicet una 
multum dissimiles, at cetera paene gemelli 
fraternis animis, quidquid negat alter, et alter,  
adnuimus pariter. vetuli notique columbi 
tu nidum servas, ego laudo ruris amoeni 
rivos et musco circumlita saxa nemusque. 
quid quaeris? vivo et regno, simul ista reliqui, 
quae vos ad caelum fertis rumore secundo, 
utque sacerdotis fugitivus liba recuso 
pane egeo iam mellitis potiore placentis. 
vivere naturae si convenienter oportet 
ponendaeque domo quaerenda est area primum 
novistine locum potiorem rure beato? 
est ubi plus tepeant hiemes, ubi gratior aura 
leniat et rabiem Canis et momenta Leonis, 
cum semel accepit solem furibundus acutum? 
est ubi divellat somnos minus invida cura? 
deterius Libycis olet aut nitet herba lapillis? 
purior in vicis aqua tendit rumpere plumbum 
quam quae per pronum trepidat cum murmure rivum? 
nempe inter varias nutritur silva columnas 
laudaturque domus, longos quae prospicit agros 
naturam expelles furca, tamen usque recurret 
et mala perrumpet furtim fastidia victrix. 
non qui Sidonio contendere callidus ostro 
nescit Aquinatem potantia vellera fucum 
certius accipiet damnum propiusve medullis 
quam qui non poterit vero distinguere falsum. 
quem res plus nimio delectavere secundae, 
mutatae quatient. siquid mirabere, pones 
invitus. fuge magna licet sub paupere tecto 
reges et regum vita praecurrere amicos. 
cervus equum pugna melior communibus herbis 
pellebat, donec minor in certamine longo  
inploravit opes hominis frenumque recepit. 
sed postquam victor violens discessit ab hoste, 
non equitem dorso, non frenum depulit ore. 
sic, qui pauperiem veritus potiore metallis 
libertate caret, dominum vehet inprobus atque 
serviet aeternum, quia parvo nesciet uti. 
cui non conveniet sua res, ut calceus olim, 
si pede maior erit, subvertet, si minor, uret. 
laetus sorte tua vives sapienter, Aristi, 
nec me dimittes incastigatum, ubi plura 
cogere quam satis est ac non cessare videbor. 
imperat aut servit collecta pecunia cuique, 
tortum digna sequi potius quam ducere funem. 
haec tibi dictabam post fanum putre Vacunae, 
excepto quod non simul esses, cetera laetus. 
XI 
Quid tibi visa Chios, Bullati, notaque Lesbos, 
quid concinna Samos, quid Croesi regia Sardis, 
Zmyrna quid et Colophon, maiora minorane fama? 
cunctane prae campo et Tiberino flumine sordent? 
an venit in votum Attalicis ex urbibus una? 
an Lebedum laudas odio maris atque viarum 
scis, Lebedus quid sit Gabiis desertior atque 
Fidenis vicus; tamen illic vivere vellem 
oblitusque meorum, obliviscendus et illis,  
Neptunum procul e terra spectare furentem? 
sed neque qui Capua Romam petit, imbre lutoque 
adspersus volet in caupona vivere; nec qui 
frigus collegit, furnos et balnea laudat 
ut fortunatam plene praestantia vitam; 
nec si te validus iactaverit Auster in alto, 
idcirco navem trans Aegaeum mare vendas. 
incolumi Rhodos et Mytilene pulchra facit quod 
paenula solstitio, campestre nivalibus auris, 
per brumam Tiberis, Sextili mense caminus. 
dum licet ac voltum servat Fortuna benignum, 
Romae laudetur Samos et Chios et Rhodos absens. 
tu quamcumque deus tibi fortunaverit horam 
grata sume manu neu dulcia differ in annum, 
ut quocumque loco fueris, vixisse libenter 
te dicas nam si ratio et prudentia curas, 
non locus effusi late maris arbiter aufert, 
caelum, non animum mutant, qui trans mare currunt. 
strenua nos exercet inertia navibus atque 
quadrigis petimus bene vivere. quod petis, hic est, 
est Ulubris, animus si te non deficit aequus. 
XII 
Fructibus Agrippae Siculis, quos colligis, Icci, 
si recte frueris, non est ut copia maior 
ab Iove donari possit tibi. tolle querellas; 
pauper enim non est, cui rerum suppetit usus. 
si ventri bene, si lateri est pedibusque tuis, nil 
divitiae poterunt regales addere maius.  
si forte in medio positorum abstemius herbis 
vivis et urtica, sic vives protinus, ut te 
confestim liquidus Fortunae rivus inauret, 
vel quia naturam mutare pecunia nescit, 
vel quia cuncta putas una virtute minora. 
miramur, si Democriti pecus edit agellos 
cultaque, dum peregre est animus sine corpore velox, 
cum tu inter scabiem tantam et contagia lucri 
nil parvum sapias et adhuc sublimia cures 
quae mare conpescant causae, quid temperet annum, 
stellae sponte sua iussaene vagentur et errent, 
quid premat obscurum lunae, quid proferat orbem, 
quid velit et possit rerum concordia discors, 
Empedocles an Stertinium deliret acumen. 
verum seu piscis seu porrum et caepe trucidas, 
utere Pompeio Grospho et, siquid petet, ultro 
defer nil Grosphus nisi verum orabit et aequum. 
vilis amicorum est annona, bonis ubi quid dest. 
ne tamen ignores, quo sit Romana loco res 
Cantaber Agrippae, Claudi virtute Neronis 
Armenius cecidit; ius imperiumque Phraates 
Caesaris accepit genibus minor; aurea fruges 
Italiae pleno defudit Copia cornu. 
XIII 
Ut proficiscentem docui te saepe diuque, 
Augusto reddes signata volumina, Vinni, 
si validus, si laetus erit, si denique poscet; 
ne studio nostri pecces odiumque libellis  
sedulus inportes opera vehemente minister. 
si te forte meae gravis uret sarcina chartae, 
abicito potius, quam quo perferre iuberis 
clitellas ferus inpingas Asinaeque paternum 
cognomen vertas in risum et fabula fias. 
viribus uteris per clivos flumina lamas. 
victor propositi simul ac perveneris illuc, 
sic positum servabis onus, ne forte sub ala 
fasciculum portes librorum, ut rusticus agnum, 
ut vinosa glomus furtivae Pirria lanae, 
ut cum pilleolo soleas conviva tribulis. 
ne volgo narres te sudavisse ferendo 
carmina quae possint oculos aurisque morari 
Caesaris. oratus multa prece nitere porro; 
vade, vale; cave ne titubes mandataque frangas. 
XIV 
Vilice silvarum et mihi me reddentis agelli, 
quem tu fastidis, habitatum quinque focis et 
quinque bonos solitum Variam dimittere patres, 
certemus, spinas animone ego fortius an tu 
evellas agro, et melior sit Horatius an res. 
me quamvis Lamiae pietas et cura moratur 
fratrem maerentis, rapto de fratre dolentis 
insolabiliter, tamen istuc mens animusque 
fert et avet spatiis obstantia rumpere claustra. 
rure ego viventem, tu dicis in urbe beatum 
cui placet alterius, sua nimirum est odio sors.  
stultus uterque locum inmeritum causatur inique 
in culpa est animus, qui se non effugit umquam. 
tu mediastinus tacita prece rura petebas, 
nunc urbem et ludos et balnea vilicus optas 
me constare mihi scis et discedere tristem, 
quandocumque trahunt invisa negotia Romam. 
non eadem miramur; eo disconvenit inter 
meque et te; nam quae deserta et inhospita tesqua 
credis, amoena vocat mecum qui sentit, et odit 
quae tu pulchra putas. fornix tibi et uncta popina 
incutiunt urbis desiderium, video, et quod 
angulus iste feret piper et tus ocius uva 
nec vicina subest vinum praebere taberna 
quae possit tibi, nec meretrix tibicina, cuius 
ad strepitum salias terrae gravis; et tamen urges 
iampridem non tacta ligonibus arva bovemque 
disiunctum curas et strictis frondibus exples; 
addit opus pigro rivus, si decidit imber, 
multa mole docendus aprico parcere prato. 
nunc age quid nostrum concentum dividat audi. 
quem tenues decuere togae nitidique capilli, 
quem scis inmunem Cinarae placuisse rapaci, 
quem bibulum liquidi media de luce Falerni, 
cena brevis iuvat et prope rivum somnus in herba; 
nec lusisse pudet, sed non incidere ludum. 
non istic obliquo oculo mea commoda quisquam 
limat, non odio obscuro morsuque venenat 
rident vicini glaebas et saxa moventem. 
cum servis urbana diaria rodere mavis, 
horum tu in numerum voto ruis invidet usum 
lignorum et pecoris tibi calo argutus et horti. 
optat ephippia bos piger, optat arare caballus 
quam scit uterque, libens, censebo, exerceat artem.  
XV 
Quae sit hiems Veliae, quod caelum, Vala, Salerni, 
quorum hominum regio et qualis vianam mihi Baias 
Musa supervacuas Antonius, et tamen illis  
me facit invisum, gelida cum perluor unda 
per medium frigus. sane murteta relinqui 
dictaque cessantem nervis elidere morbum 
sulpura contemni vicus gemit, invidus aegris 
qui caput et stomachum supponere fontibus audent 
Clusinis Gabiosque petunt et frigida rura. 
mutandus locus est et deversoria nota 
praeteragendus equus. quo tendis? non mihi Cumas 
est iter aut Baias laeva stomachosus habena 
dicet eques; sed equi frenato est auris in ore; 
maior utrum populum frumenti copia pascat, 
collectosne bibant imbris puteosne perennis 
iugis aquaenam vina nihil moror illius orae. 
rure meo possum quidvis perferre patique 
ad mare cum veni, generosum et lene requiro, 
quod curas abigat, quod cum spe divite manet 
in venas animumque meum, quod verba ministret, 
quod me Lucanae iuvenem commendet amicae; 
tractus uter pluris lepores, uter educet apros; 
utra magis piscis et echinos aequora celent, 
pinguis ut inde domum possim Phaeaxque reverti, 
scribere te nobis, tibi nos adcredere par est. 
Maenius, ut rebus maternis atque paternis  
fortiter absumptis urbanus coepit haberi, 
scurra vagus, non qui certum praesepe teneret, 
inpransus non qui civem dignosceret hoste, 
quaelibet in quemvis opprobria fingere saevus, 
pernicies et tempestas barathrumque macelli, 
quidquid quaesierat ventri donabat avaro. 
hic ubi nequitiae fautoribus et timidis nil 
aut paulum abstulerat, patinas cenabat omasi 
vilis et agninaetribus ursis quod satis esset, 
scilicet ut ventres lamna candente nepotum 
diceret urendos correctus Bestius. idem, 
quidquid erat nactus praedae maioris, ubi omne 
verterat in fumum et cinerem, non hercule miror, 
aiebat, siqui comedunt bona, cum sit obeso 
nil melius turdo, nil volva pulchrius ampla. 
nimirum hic ego sum; nam tuta et parvola laudo, 
cum res deficiunt, satis inter vilia fortis; 
verum ubi quid melius contingit et unctius, idem 
vos sapere et solos aio bene vivere, quorum 
conspicitur nitidis fundata pecunia villis. 
XVI 
Ne perconteris, fundus meus, optime Quincti, 
arvo pascat erum an bacis opulentet olivae, 
pomisne an pratis an amicta vitibus ulmo, 
scribetur tibi forma loquaciter et situs agri. 
continui montes si dissocientur opaca  
valle, sed ut veniens dextrum latus adspiciat sol, 
laevum discedens curru fugiente vaporet, 
temperiem laudes. quid si rubicunda benigni 
corna vepres et pruna ferant, si quercus et ilex 
multa fruge pecus, multa dominum iuvet umbra? 
dicas adductum propius frondere Tarentum. 
fons etiam rivo dare nomen idoneus, ut nec 
frigidior Thraecam nec purior ambiat Hebrus, 
infirmo capiti fluit utilis, utilis alvo. 
hae latebrae dulces et, iam si credis, amoenae 
incolumem tibi me praestant septembribus horis. 
tu recte vivis, si curas esse quod audis. 
iactamus iam pridem omnis te Roma beatum; 
sed vereor, ne cui de te plus quam tibi credas 
neve putes alium sapiente bonoque beatum 
neu, si te populus sanum recteque valentem 
dictitet, occultam febrem sub tempus edendi 
dissimules, donec manibus tremor incidat unctis. 
stultorum incurata pudor malus ulcera celat. 
siquis bella tibi terra pugnata marique 
dicat et his verbis vacuas permulceat auris 
tene magis salvum populus velit an populum tu, 
servet in ambiguo qui consulit et tibi et urbi 
Iuppiter, Augusti laudes agnoscere possis 
cum pateris sapiens emendatusque vocari, 
respondesne tuo, dic sodes, nomine? nempe 
vir bonus et prudens dici delector ego ac tu. 
qui dedit hoc hodie, cras, si volet, auferet, ut, si 
detulerit fasces indigno, detrahet idem. 
pone, meum est, inquit pono tristisque recedo.  
idem si clamet furem, neget esse pudicum, 
contendat laqueo collum pressisse paternum, 
mordear opprobriis falsis mutemque colores? 
falsus honor iuvat et mendax infamia terret 
quem nisi mendosum et medicandum? vir bonus est quis? 
qui consulta patrum, qui leges iuraque servat, 
quo multae magnaeque secantur iudice lites, 
quo res sponsore et quo causae teste tenentur. 
sed videt hunc omnis domus et vicinia tota 
introrsum turpem, speciosum pelle decora. 
nec furtum feci nec fugi si mihi dicat 
servus, habes pretium, loris non ureris, aio. 
non hominem occidi. non pasces in cruce corvos. 
sum bonus et frugi. renuit negitatque Sabellus. 
cautus enim metuit foveam lupus accipiterque 
suspectos laqueos et opertum miluus hamum 
oderunt peccare boni virtutis amore. 
tu nihil admittes in te formidine poenae 
sit spes fallendi, miscebis sacra profanis. 
nam de mille fabae modiis cum surripis unum, 
damnum est, non facinus mihi pacto lenius isto. 
vir bonus, omne forum quem spectat et omne tribunal, 
quandocumque deos vel porco vel bove placat, 
Iane pater clare, clare cum dixit Apollo, 
labra movet metuens audiri pulchra Laverna, 
da mihi fallere, da iusto sanctoque videri, 
noctem peccatis et fraudibus obice nubem.  
qui melior servo, qui liberior sit avarus, 
in triviis fixum cum se demittit ob assem, 
non video. nam qui cupiet, metuet quoque; porro 
qui metuens vivet, liber mihi non erit umquam. 
perdidit arma, locum virtutis deseruit, qui 
semper in augenda festinat et obruitur re. 
vendere cum possis captivum, occidere noli 
serviet utiliter; sine pascat durus aretque, 
naviget ac mediis hiemet mercator in undis, 
annonae prosit, portet frumenta penusque. 
vir bonus et sapiens audebit dicere Pentheu, 
rector Thebarum, quid me perferre patique 
indignum coges? adimam bona. nempe pecus, rem, 
lectos, argentum tollas licet. in manicis et 
compedibus saevo te sub custode tenebo. 
ipse deus, simulatque volam, me solvet. opinor, 
hoc sentit moriar. mors ultima linea rerum est. 
XVII 
Quamvis, Scaeva, satis per te tibi consulis et scis, 
quo tandem pacto deceat maioribus uti, 
disce, docendus adhuc quae censet amiculus, ut si 
caecus iter monstrare velit; tamen adspice, siquid 
et nos, quod cures proprium fecisse, loquamur. 
si te grata quies et primam somnus in horam 
delectat, si te pulvis strepitusque rotarum, 
si laedit caupona, Ferentinum ire iubebo; 
nam neque divitibus contingunt gaudia solis  
nec vixit male, qui natus moriensque fefellit 
si prodesse tuis pauloque benignius ipsum 
te tractare voles, accedes siccus ad unctum. 
si pranderet holus patienter, regibus uti 
nollet Aristippus. si sciret regibus uti, 
fastidiret holus, qui me notat. utrius horum 
verba probes et facta, doce, vel iunior audi, 
cur sit Aristippi potior sententia. namque 
mordacem Cynicum sic eludebat, ut aiunt 
scurror ego ipse mihi, populo tu rectius hoc et 
splendidius multo est. equos ut me portet, alat rex, 
officium facio tu poscis viliaverum 
dante minor, quamvis fers te nullius egentem. 
omnis Aristippum decuit color et status et res, 
temptantem maiora, fere praesentibus aequum. 
contra, quem duplici panno patientia velat, 
mirabor, vitae via si conversa decebit. 
alter purpureum non exspectabit amictum, 
quidlibet indutus celeberrima per loca vadet 
personamque feret non inconcinnus utramque; 
alter Mileti textam cane peius et angui 
vitabit chlanidem, morietur frigore, si non 
rettuleris pannum. refer et sine vivat ineptus. 
res gerere et captos ostendere civibus hostis 
attingit solium Iovis et caelestia temptat 
principibus placuisse viris non ultima laus est. 
non cuivis homini contingit adire Corinthum. 
sedit qui timuit, ne non succederet. esto.  
quid? qui pervenit, fecitne viriliter? atqui 
hic est aut nusquam, quod quaerimus. hic onus horret 
ut parvis animis et parvo corpore maius, 
hic subit et perfert. aut virtus nomen inane est, 
aut decus et pretium recte petit experiens vir. 
coram rege suo de paupertate tacentes 
plus poscente ferentdistat, sumasne pudenter 
an rapias atqui rerum caput hoc erat, hic fons. 
indotata mihi soror est, paupercula mater 
et fundus nec vendibilis nec pascere firmus 
qui dicit, clamat victum date. succinit alter 
et mihi. dividuo findetur munere quadra. 
sed tacitus pasci si posset corvus, haberet 
plus dapis et rixae multo minus invidiaeque. 
Brundisium comes aut Surrentum ductus amoenum 
qui queritur salebras et acerbum frigus et imbris  
aut cistam effractam et subducta viatica plorat, 
nota refert meretricis acumina, saepe catellam, 
saepe periscelidem raptam sibi flentis, uti mox 
nulla fides damnis verisque doloribus adsit. 
nec semel inrisus triviis attollere curat 
fracto crure planum. licet illi plurima manet 
lacrima, per sanctum iuratus dicat Osirim 
credite, non ludo; crudeles, tollite claudum 
quaere peregrinum vicinia rauca reclamat. 
XVIII 
Si bene te novi, metues, liberrime Lolli, 
scurrantis speciem praebere, professus amicum. 
ut matrona meretrici dispar erit atque 
discolor, infido scurrae distabit amicus. 
est huic diversum vitio vitium prope maius, 
asperitas agrestis et inconcinna gravisque,  
quae se commendat tonsa cute, dentibus atris, 
dum volt libertas dici mera veraque virtus. 
virtus est medium vitiorum et utrimque reductum. 
alter in obsequium plus aequo pronus et imi 
derisor lecti sic nutum divitis horret, 
sic iterat voces et verba cadentia tollit, 
ut puerum saevo credas dictata magistro 
reddere vel partis mimum tractare secundas; 
alter rixatur de lana saepe caprina, 
propugnat nugis armatus scilicet ut non 
sit mihi prima fides? et vere quod placet ut non 
acriter elatrem? pretium aetas altera sordet. 
ambigitur quid enim? Castor sciat an Docilis plus; 
Brundisium Minuci melius via ducat an Appi. 
quem damnosa venus, quem praeceps alea nudat, 
gloria quem supra vires et vestit et unguit, 
quem tenet argenti sitis inportuna famesque, 
quem paupertatis pudor et fuga, dives amicus, 
saepe decem vitiis instructior, odit et horret, 
aut, si non odit, regit ac veluti pia mater 
plus quam se sapere et virtutibus esse priorem 
volt et ait prope vera meaecontendere noli 
stultitiam patiuntur opes, tibi parvola res est 
arta decet sanum comitem toga desine mecum 
certare. Eutrapelus cuicumque nocere volebat 
vestimenta dabat pretiosa; beatus enim iam 
cum pulchris tunicis sumet nova consilia et spes, 
dormiet in lucem, scorto postponet honestum 
officium, nummos alienos pascet, ad imum 
Thraex erit aut holitoris aget mercede caballum. 
arcanum neque tu scrutaberis illius umquam, 
conmissumque teges et vino tortus et ira. 
nec tua laudabis studia aut aliena reprendes,  
nec, cum venari volet ille, poemata panges. 
gratia sic fratrum geminorum Amphionis atque 
Zethi dissiluit, donec suspecta severo 
conticuit lyra. fraternis cessisse putatur 
moribus Amphion tu cede potentis amici 
lenibus imperiis, quotiensque educet in agros 
Aetolis onerata plagis iumenta canesque, 
surge et inhumanae senium depone Camenae, 
cenes ut pariter pulmenta laboribus empta 
Romanis sollemne viris opus, utile famae 
vitaeque et membris, praesertim cum valeas et 
vel cursu superare canem vel viribus aprum 
possis. adde, virilia quod speciosius arma 
non est qui tractet scis, quo clamore coronae 
proelia sustineas campestria. denique saevam 
militiam puer et Cantabrica bella tulisti 
sub duce, qui templis Parthorum signa refigit 
nunc et, siquid abest, Italis adiudicat armis. 
ac ne te retrahas et inexcusabilis absis 
quamvis nil extra numerum fecisse modumque 
curas, interdum nugaris rure paterno 
partitur lintres exercitus, Actia pugna 
te duce per pueros hostili more refertur; 
adversarius est frater, lacus Hadria, donec 
alterutrum velox Victoria fronde coronet. 
consentire suis studiis qui crediderit te, 
fautor utroque tuum laudabit pollice ludum. 
protinus ut moneamsiquid monitoris eges, tu 
quid de quoque viro et cui dicas, saepe videto. 
percontatorem fugito; nam garrulus idem est 
nec retinent patulae conmissa fideliter aures  
et semel emissum volat inrevocabile verbum. 
non ancilla tuum iecur ulceret ulla puerve 
intra marmoreum venerandi limen amici, 
ne dominus pueri pulchri caraeve puellae 
munere te parvo beet aut incommodus angat. 
qualem commendes, etiam atque etiam aspice, ne mox 
incutiant aliena tibi peccata pudorem. 
fallimur et quondam non dignum tradimus; ergo 
quem sua culpa premet, deceptus omitte tueri, 
ut penitus notum, si temptent crimina, serves 
tuterisque tuo fidentem praesidio qui 
dente Theonino cum circumroditur, ecquid 
ad te post paulo ventura pericula sentis? 
nam tua res agitur, paries cum proximus ardet, 
et neglecta solent incendia sumere vires. 
dulcis inexpertis cultura potentis amici 
expertus metuet. tu, dum tua navis in alto est, 
hoc age, ne mutata retrorsum te ferat aura. 
oderunt hilarem tristes tristemque iocosi, 
sedatum celeres, agilem navumque remissi; 
potores bibuli media de nocte Falerni 
oderunt porrecta negantem pocula, quamvis 
nocturnos iures te formidare tepores. 
deme supercilio nubem plerumque modestus 
occupat obscuri speciem, taciturnus acerbi. 
inter cuncta leges et percontabere doctos, 
qua ratione queas traducere leniter aevum,  
num te semper inops agitet vexetque cupido, 
num pavor et rerum mediocriter utilium spes, 
virtutem doctrina paret naturane donet, 
quid minuat curas, quid te tibi reddat amicum, 
quid pure tranquillet, honos an dulce lucellum 
an secretum iter et fallentis semita vitae. 
me quotiens reficit gelidus Digentia rivus, 
quem Mandela bibit, rugosus frigore pagus, 
quid sentire putas, quid credis, amice, precari? 
sit mihi quod nunc est, etiam minus, ut mihi vivam 
quod superest aevi, siquid superesse volunt di; 
sit bona librorum et provisae frugis in annum 
copia neu fluitem dubiae spe pendulus horae. 
sed satis est orare Iovem quae ponit et aufert 
det vitam, det opes aequum mi animum ipse parabo. 
XIX 
Prisco si credis, Maecenas docte, Cratino, 
nulla placere diu nec vivere carmina possunt, 
quae scribuntur aquae potoribus. ut male sanos 
adscripsit Liber Satyris Faunisque poetas, 
vina fere dulces oluerunt mane Camenae. 
laudibus arguitur vini vinosus Homerus 
Ennius ipse pater numquam nisi potus ad arma 
prosiluit dicenda. forum putealque Libonis 
mandabo siccis, adimam cantare severis; 
hoc simul edixi, non cessavere poetae 
nocturno certare mero, putere diurno.  
quid? siquis voltu torvo ferus et pede nudo 
exiguaeque togae simulet textore Catonem, 
virtutemne repraesentet moresque Catonis? 
rupit Iarbitam Timagenis aemula lingua, 
dum studet urbanus tenditque disertus haberi. 
decipit exemplar vitiis imitabile quodsi 
pallerem casu, biberent exsangue cuminum. 
o imitatores, servom pecus, ut mihi saepe 
bilem, saepe iocum vestri movere tumultus! 
libera per vacuum posui vestigia princeps, 
non aliena meo pressi pede. qui sibi fidet, 
dux reget examen. Parios ego primus iambos 
ostendi Latio, numeros animosque secutus 
Archilochi, non res et agentia verba Lycamben. 
ac ne me foliis ideo brevioribus ornes, 
quod timui mutare modos et carminis artem 
temperat Archilochi musam pede mascula Sappho, 
temperat Alcaeus, sed rebus et ordine dispar, 
nec socerum quaerit, quem versibus oblinat atris, 
nec sponsae laqueum famoso carmine nectit. 
hunc ego, non alio dictum prius ore, Latinus 
volgavi fidicen. iuvat inmemorata ferentem 
ingenuis oculisque legi manibusque teneri. 
scire velis, mea cur ingratus opuscula lector 
laudet ametque domi, premat extra limen iniquus 
non ego ventosae plebis suffragia venor 
inpensis cenarum et tritae munere vestis; 
non ego nobilium scriptorum auditor et ultor 
grammaticas ambire tribus et pulpita dignor. 
hinc illae lacrimae. spissis indigna theatris 
scripta pudet recitare et nugis addere pondus  
si dixi, rides ait et Iovis auribus ista 
servas; fidis enim manare poetica mella 
te solum, tibi pulcher. ad haec ego naribus uti 
formido et, luctantis acuto ne secer ungui, 
displicet iste locus clamo et diludia posco. 
ludus enim genuit trepidum certamen et iram, 
ira truces inimicitias et funebre bellum. 
XX 
Vortumnum Ianumque, liber, spectare videris, 
scilicet ut prostes Sosiorum pumice mundus; 
odisti clavis et grata sigilla pudico, 
paucis ostendi gemis et communia laudas, 
non ita nutritus fuge quo descendere gestis. 
non erit emisso reditus tibi. quid miser egi? 
quid volui? dices, ubi quid te laeserit; et scis 
in breve te cogi, cum plenus languet amator. 
quodsi non odio peccantis desipit augur,  
carus eris Romae, donec te deserat aetas 
contrectatus ubi manibus sordescere volgi 
coeperis, aut tineas pasces taciturnus inertis 
aut fugies Uticam aut vinctus mitteris Ilerdam. 
ridebit monitor non exauditus, ut ille 
qui male parentem in rupis protrusit asellum 
iratus; quis enim invitum servare laboret? 
hoc quoque te manet, ut pueros elementa docentem 
occupet extremis in vicis balba senectus. 
cum tibi sol tepidus pluris admoverit auris,  
me libertino natum patre et in tenui re 
maiores pinnas nido extendisse loqueris, 
ut, quantum generi demas, virtutibus addas; 
me primis urbis belli placuisse domique, 
corporis exigui, praecanum, solibus aptum, 
irasci celerem, tamen ut placabilis essem. 
forte meum siquis te percontabitur aevum, 
me quater undenos sciat inplevisse Decembris, 
conlegam Lepidum quo duxit Lollius anno.  
EPISTVLARVM LIBER ALTER I 
Cum tot sustineas et tanta negotia solus, 
res Italas armis tuteris, moribus ornes, 
legibus emendes, in publica commoda peccem, 
si longo sermone morer tua tempora, Caesar. 
Romulus et Liber pater et cum Castore Pollux, 
post ingentia facta deorum in templa recepti, 
dum terras hominumque colunt genus, aspera bella 
conponunt, agros adsignant, oppida condunt, 
ploravere suis non respondere favorem 
speratum meritis. diram qui contudit hydram 
notaque fatali portenta labore subegit, 
comperit invidiam supremo fine domari. 
urit enim fulgore suo qui praegravat artis 
infra se positas; exstinctus amabitur idem 
praesenti tibi maturos largimur honores 
iurandasque tuum per numen ponimus aras, 
nil oriturum alias, nil ortum tale fatentes. 
sed tuus hic populus sapiens et iustus in uno 
te nostris ducibus, te Grais anteferendo, 
cetera nequaquam simili ratione modoque 
aestimat et, nisi quae terris semota suisque  
temporibus defuncta videt, fastidit et odit, 
sic fautor veterum, ut tabulas peccare vetantis, 
quas bis quinque viri sanxerunt, foedera regum 
vel Gabiis vel cum rigidis aequata Sabinis, 
pontificum libros, annosa volumina vatum 
dictitet Albano Musas in monte locutas. 
si, quia Graiorum sunt antiquissima quaeque 
scripta vel optima, Romani pensantur eadem 
scriptores trutina, non est quod multa loquamur 
nil intra est olea, nil extra est in nuce duri; 
venimus ad summum fortunae pingimus atque 
psallimus et luctamur Achivis doctius unctis. 
si meliora dies, ut vina, poemata reddit, 
scire velim, chartis pretium quotus adroget annus. 
scriptor abhinc annos centum qui decidit, inter 
perfectos veteresque referri debet an inter 
vilis atque novos? excludat iurgia finis. 
est vetus atque probus, centum qui perficit annos. 
quid? qui deperiit minor uno mense vel anno, 
inter quos referendus erit? veteresne poetas 
an quos et praesens et postera respuat aetas? 
iste quidem veteres inter ponetur honeste, 
qui vel mense brevi vel toto est iunior anno. 
utor permisso caudaeque pilos ut equinae 
paulatim vello et demo unum, demo etiam unum, 
dum cadat elusus ratione ruentis acervi 
qui redit ad fastus et virtutem aestimat annis  
miraturque nihil nisi quod Libitina sacravit. 
Ennius, et sapiens et fortis et alter Homerus, 
ut critici dicunt, leviter curare videtur 
quo promissa cadant et somnia Pythagorea; 
Naevius in manibus non est et mentibus haeret 
paene recens? adeo sanctum est vetus omne poema. 
ambigitur quotiens, uter utro sit prior, aufert 
Pacuvius docti famam senis, Accius alti, 
dicitur Afrani toga convenisse Menandro, 
Plautus ad exemplar Siculi properare Epicharmi, 
vincere Caecilius gravitate, Terentius arte. 
hos ediscit et hos arto stipata theatro 
spectat Roma potens, habet hos numeratque poetas 
ad nostrum tempus Livi scriptoris ab aevo. 
interdum volgus rectum videt, est ubi peccat 
si veteres ita miratur laudatque poetas, 
ut nihil anteferat, nihil illis conparet, errat; 
si quaedam nimis antique, si pleraque dure 
dicere credit eos, ignave multa fatetur, 
et sapit et mecum facit et Iove iudicat aequo. 
non equidem insector delendave carmina Livi 
esse reor, memini quae plagosum mihi parvo 
Orbilium dictare; sed emendata videri 
pulchraque et exactis minimum distantia miror. 
inter quae verbum emicuit si forte decorum, 
si versus paulo concinnior unus et alter, 
iniuste totum ducit venditque poema. 
indignor quicquam reprendi, non quia crasse 
conpositum inlepideve putetur, sed quia nuper, 
nec veniam antiquis, sed honorem et praemia posci. 
recte necne crocum floresque perambulet Attae  
fabula si dubitem, clament periisse pudorem 
cuncti paene patres, ea cum reprendere coner, 
quae gravis Aesopus, quae doctus Roscius egit 
vel quia nil rectum, nisi quod placuit sibi, ducunt, 
vel quia turpe putant parere minoribus et quae 
inberbes didicere, senes perdenda fateri. 
iam Saliare Numae carmen qui laudat et illud, 
quod mecum ignorat, solus volt scire videri, 
ingeniis non ille favet plauditque sepultis, 
nostra sed inpugnat, nos nostraque lividus odit. 
quod si tam Graecis novitas invisa fuisset 
quam nobis, quid nunc esset vetus? aut quid haberet 
quod legeret tereretque viritim publicus usus? 
ut primum positis nugari Graecia bellis 
coepit et in vitium fortuna labier aequa, 
nunc athletarum studiis, nunc arsit equorum, 
marmoris aut eboris fabros aut aeris amavit, 
suspendit picta voltum mentemque tabella, 
nunc tibicinibus, nunc est gavisa tragoedis; 
sub nutrice puella velut si luderet infans, 
quod cupide petiit, mature plena reliquit. 
quid placet aut odio est, quod non mutabile credas? 
hoc paces habuere bonae ventique secundi. 
Romae dulce diu fuit et sollemne reclusa 
mane domo vigilare, clienti promere iura, 
cautos nominibus rectis expendere nummos, 
maiores audire, minori dicere per quae 
crescere res posset, minui damnosa libido. 
mutavit mentem populus levis et calet uno 
scribendi studio pueri patresque severi 
fronde comas vincti cenant et carmina dictant.  
ipse ego, qui nullos me adfirmo scribere versus, 
invenior Parthis mendacior et prius orto 
sole vigil calamum et chartas et scrinia posco. 
navem agere ignarus navis timet, habrotonum aegro 
non audet nisi qui didicit dare; quod medicorum est 
promittunt medici, tractant fabrilia fabri 
scribimus indocti doctique poemata passim. 
hic error tamen et levis haec insania quantas 
virtutes habeat, sic collige vatis avarus 
non temere est animus versus amat, hoc studet unum; 
detrimenta, fugas servorum, incendia ridet; 
non fraudem socio puerove incogitat ullam 
pupillo; vivit siliquis et pane secundo, 
militiae quamquam piger et malus, utilis urbi, 
si das hoc, parvis quoque rebus magna iuvari. 
os tenerum pueri balbumque poeta figurat, 
torquet ab obscaenis iam nunc sermonibus aurem, 
mox etiam pectus praeceptis format amicis, 
asperitatis et invidiae corrector et irae; 
recte facta refert, orientia tempora notis 
instruit exemplis, inopem solatur et aegrum. 
castis cum pueris ignara puella mariti 
disceret unde preces, vatem ni Musa dedisset? 
poscit opem chorus et praesentia numina sentit, 
caelestis inplorat aquas docta prece blandus, 
avertit morbos, metuenda pericula pellit, 
inpetrat et pacem et locupletem frugibus annum 
carmine di superi placantur, carmine Manes. 
agricolae prisci, fortes parvoque beati, 
condita post frumenta levantes tempore festo 
corpus et ipsum animum spe finis dura ferentem  
cum sociis operum et pueris et coniuge fida 
Tellurem porco, Silvanum lacte piabant, 
floribus et vino Genium memorem brevis aevi. 
Fescennina per hunc inventa licentia morem 
versibus alternis opprobria rustica fudit, 
libertasque recurrentis accepta per annos 
lusit amabiliter, donec iam saevos apertam 
in rabiem coepit verti iocus et per honestas 
ire domos inpune minax. doluere cruento 
dente lacessiti; fuit intactis quoque cura 
condicione super communi; quin etiam lex 
poenaque lata, malo quae nollet carmine quemquam 
describi vertere modum, formidine fustis 
ad bene dicendum delectandumque redacti. 
Graecia capta ferum victorem cepit et artis 
intulit agresti Latio. sic horridus ille 
defluxit numerus Saturnius et grave virus 
munditiae pepulere; sed in longum tamen aevum  
manserunt hodieque manent vestigia ruris. 
serus enim Graecis admovit acumina chartis 
et post Punica bella quietus quaerere coepit, 
quid Sophocles et Thespis et Aeschylos utile ferrent. 
temptavit quoque rem si digne vertere posset, 
et placuit sibi, natura sublimis et acer; 
nam spirat tragicum satis et feliciter audet; 
sed turpem putat inscite metuitque lituram. 
creditur, ex medio quia res accersit, habere 
sudoris minimum, sed habet comoedia tanto 
plus oneris, quanto veniae minus. adspice, Plautus 
quo pacto partis tutetur amantis ephebi,  
ut patris attenti, lenonis ut insidiosi, 
quantus sit Dossennus edacibus in parasitis, 
quam non adstricto percurrat pulpita socco. 
gestit enim nummum in loculos demittere, post hoc 
securus, cadat an recto stet fabula talo. 
quem tulit ad scaenam ventoso Gloria curru, 
exanimat lentus spectator, sedulus inflat 
sic leve, sic parvum est, animum quod laudis avarum 
subruit aut reficit. valeat res ludicra, si me 
palma negata macrum, donata reducit opimum. 
saepe etiam audacem fugat hoc terretque poetam, 
quod numero plures, virtute et honore minores, 
indocti stolidique et depugnare parati, 
si discordet eques, media inter carmina poscunt 
aut ursum aut pugiles; his nam plebecula gaudet. 
verum equitis quoque iam migravit ab aure voluptas 
omnis ad incertos oculos et gaudia vana. 
quattuor aut pluris aulaea premuntur in horas, 
dum fugiunt equitum turmae peditumque catervae; 
mox trahitur manibus regum fortuna retortis, 
esseda festinant, pilenta, petorrita, naves, 
captivum portatur ebur, captiva Corinthus. 
si foret in terris, rideret Democritus, seu 
diversum confusa genus panthera camelo 
sive elephans albus volgi converteret ora; 
spectaret populum ludis attentius ipsis, 
ut sibi praebentem nimio spectacula plura; 
scriptores autem narrare putaret asello 
fabellam surdo. nam quae pervincere voces 
evaluere sonum, referunt quem nostra theatra? 
Garganum mugire putes nemus aut mare Tuscum  
tanto cum strepitu ludi spectantur et artes 
divitiaeque peregrinae; quibus oblitus actor 
cum stetit in scaena, concurrit dextera laevae. 
dixit adhuc aliquid? nil sane. quid placet ergo? 
lana Tarentino violas imitata veneno. 
ac ne forte putes me quae facere ipse recusem, 
cum recte tractent alii, laudare maligne 
ille per extentum funem mihi posse videtur 
ire poeta meum qui pectus inaniter angit, 
inritat, mulcet, falsis terroribus inplet, 
ut magus, et modo me Thebis, modo ponit Athenis. 
verum age et his, qui se lectori credere malunt 
quam spectatoris fastidia ferre superbi, 
curam redde brevem, si munus Apolline dignum 
vis conplere libris et vatibus addere calcar, 
ut studio maiore petant Helicona virentem. 
multa quidem nobis facimus mala saepe poetae 
ut vineta egomet caedam mea, cum tibi librum 
sollicito damus aut fesso; cum laedimur, unum 
siquis amicorum est ausus reprehendere versum; 
cum loca iam recitata revolvimus inrevocati; 
cum lamentamur non adparere labores 
nostros et tenui deducta poemata filo; 
cum speramus eo rem venturam, ut simul atque 
carmina rescieris nos fingere, commodus ultro 
arcessas et egere vetes et scribere cogas. 
sed tamen est operae pretium cognoscere, qualis 
aedituos habeat belli spectata domique 
virtus, indigno non committenda poetae. 
gratus Alexandro regi magno fuit ille 
Choerilus, incultis qui versibus et male natis 
rettulit acceptos, regale nomisma, Philippos.  
sed veluti tractata notam labemque remittunt 
atramenta, fere scriptores carmine foedo 
splendida facta linunt. idem rex ille, poema 
qui tam ridiculum tam care prodigus emit, 
edicto vetuit, nequis se praeter Apellen 
pingeret aut alius Lysippo duceret aera 
fortis Alexandri voltum simulantia. quodsi 
iudicium subtile videndis artibus illud 
ad libros et ad haec Musarum dona vocares, 
Boeotum in crasso iurares aere natum. 
at neque dedecorant tua de se iudicia atque 
munera quae multa dantis cum laude tulerunt 
dilecti tibi Vergilius Variusque poetae 
nec magis expressi voltus per aenea signa 
quam per vatis opus mores animique virorum 
clarorum adparent. nec sermones ego mallem 
repentis per humum quam res conponere gestas 
terrarumque situs et flumina dicere et arces 
montibus inpositas et barbara regna tuisque 
auspiciis totum confecta duella per orbem 
claustraque custodem pacis cohibentia Ianum 
et formidatam Parthis te principe Romam, 
si quantum cuperem possem quoque; sed neque parvom 
carmen maiestas recipit tua nec meus audet 
rem temptare pudor quam vires ferre recusent. 
sedulitas autem, stulte quem diligit, urget, 
praecipue cum se numeris commendat et arte. 
discit enim citius meminitque libentius illud 
quod quis deridet quam quod probat et veneratur. 
nil moror officium quod me gravat ac neque ficto 
in peius voltu proponi cereus usquam 
nec prave factis decorari versibus opto, 
ne rubeam pingui donatus munere et una  
cum scriptore meo capsa porrectus operta 
deferar in vicum vendentem tus et odores 
et piper et quidquid chartis amicitur ineptis. 
II 
Flore, bono claroque fidelis amice Neroni, 
siquis forte velit puerum tibi vendere natum 
Tibure vel Gabiis et tecum sic agat hic et 
candidus et talos a vertice pulcher ad imos 
fiet eritque tuus nummorum milibus octo, 
verna ministeriis ad nutus aptus erilis, 
litterulis Graecis imbutus, idoneus arti 
cuilibet argilla quidvis imitaberis uda; 
quin etiam canet, indoctum, sed dulce bibenti. 
multa fidem promissa levant, ubi plenius aequo 
laudat venalis qui volt extrudere merces 
res urget me nulla; meo sum pauper in aere. 
nemo hoc mangonum faceret tibi; non temere a me 
quivis ferret idem. semel hic cessavit et, ut fit, 
in scalis latuit metuens pendentis habenae, 
des nummos, excepta nihil te si fuga laedat 
ille ferat pretium poenae securus, opinor. 
prudens emisti vitiosum, dicta tibi est lex 
insequeris tamen hunc et lite moraris iniqua? 
dixi me pigrum proficiscenti tibi, dixi 
talibus officiis prope mancum, ne mea saevus 
iurgares ad te quod epistula nulla rediret. 
quid tum profeci, mecum facientia iura 
si tamen attemptas? quereris super hoc etiam, quod  
exspectata tibi non mittam carmina mendax. 
Luculli miles collecta viatica multis 
aerumnis, lassus dum noctu stertit, ad assem 
perdiderat. post hoc vehemens lupus et sibi et hosti 
iratus pariter, ieiunis dentibus acer, 
praesidium regale loco deiecit, ut aiunt, 
summe munito et multarum divite rerum. 
clarus ob id factum donis ornatur honestis 
accipit et bis dena super sestertia nummum. 
forte sub hoc tempus castellum evertere praetor 
nescio quod cupiens hortari coepit eundem 
verbis quae timido quoque possent addere mentem 
i bone, quo virtus tua te vocat, i pede fausto, 
grandia laturus meritorum praemia. quid stas? 
post haec ille catus, quantumvis rusticus, ibit, 
ibit eo quo vis qui zonam perdidit inquit. 
Romae nutriri mihi contigit atque doceri, 
iratus Grais quantum nocuisset Achilles. 
adiecere bonae paulo plus artis Athenae, 
scilicet ut vellem curvo dinoscere rectum 
atque inter silvas Academi quaerere verum. 
dura sed emovere loco me tempora grato 
civilisque rudem belli tulit aestus in arma 
Caesaris Augusti non responsura lacertis. 
unde simul primum me dimisere Philippi, 
decisis humilem pinnis inopemque paterni 
et laris et fundi paupertas inpulit audax 
ut versus facerem; sed quod non desit habentem 
quae poterunt umquam satis expurgare cicutae, 
ni melius dormire putem quam scribere versus? 
singula de nobis anni praedantur euntes 
eripuere iocos, venerem, convivia, ludum;  
tendunt extorquere poemata quid faciam vis? 
denique non omnes eadem mirantur amantque 
carmine tu gaudes, hic delectatur iambis, 
ille Bioneis sermonibus et sale nigro. 
tres mihi convivae prope dissentire videntur 
poscentes vario multum diversa palato 
quid dem? quid non dem? renuis quod tu, iubet alter; 
quod petis, id sane est invisum acidumque duobus. 
praeter cetera me Romaene poemata censes 
scribere posse inter tot curas totque labores? 
hic sponsum vocat, hic auditum scripta relictis 
omnibus officiis; cubat hic in colle Quirini, 
hic extremo in Aventino, visendus uterque;  
intervalla vides humane commoda. verum 
purae sunt plateae, nihil ut meditantibus obstet. 
festinat calidus mulis gerulisque redemptor, 
torquet nunc lapidem, nunc ingens machina tignum, 
tristia robustis luctantur funera plaustris, 
hac rabiosa fugit canis, hac lutulenta ruit sus 
i nunc et versus tecum meditare canoros. 
scriptorum chorus omnis amat nemus et fugit urbem, 
rite cliens Bacchi somno gaudentis et umbra 
tu me inter strepitus nocturnos atque diurnos 
vis canere et contracta sequi vestigia vatum? 
ingenium, sibi quod vacuas desumpsit Athenas 
et studiis annos septem dedit insenuitque 
libris et curis, statua taciturnius exit 
plerumque et risu populum quatit hic ego rerum  
fluctibus in mediis et tempestatibus urbis 
verba lyrae motura sonum conectere digner? 
frater erat Romae consulti rhetor, ut alter 
alterius sermone meros audiret honores, 
Gracchus ut hic illi, foret huic ut Mucius ille. 
qui minus argutos vexat furor iste poetas? 
carmina compono, hic elegos mirabile visu 
caelatumque novem Musis opus. adspice primum, 
quanto cum fastu, quanto molimine circum
spectemus vacuam Romanis vatibus aedem; 
mox etiam, si forte vacas, sequere et procul audi, 
quid ferat et qua re sibi nectat uterque coronam 
caedimur et totidem plagis consumimus hostem 
lento Samnites ad lumina prima duello; 
discedo Alcaeus puncto illius; ille meo quis? 
quis nisi Callimachus? si plus adposcere visus, 
fit Mimnermus et optivo cognomine crescit. 
multa fero, ut placem genus inritabile vatum, 
cum scribo et supplex populi suffragia capto; 
idem finitis studiis et mente recepta 
obturem patulas inpune legentibus auris. 
ridentur mala qui conponunt carmina; verum 
gaudent scribentes et se venerantur et ultro, 
si taceas, laudant quidquid scripsere beati. 
at qui legitimum cupiet fecisse poema, 
cum tabulis animum censoris sumet honesti 
audebit, quaecumque parum splendoris habebunt 
et sine pondere erunt et honore indigna ferentur 
verba movere loco, quamvis invita recedant 
et versentur adhuc inter penetralia Vestae; 
obscurata diu populo bonus eruet atque 
proferet in lucem speciosa vocabula rerum,  
quae priscis memorata Catonibus atque Cethegis 
nunc situs informis premit et deserta vetustas; 
adsciscet nova, quae genitor produxerit usus. 
vemens et liquidus puroque simillimus amni 
fundet opes Latiumque beabit divite lingua; 
luxuriantia conpescet, nimis aspera sano 
levabit cultu, virtute carentia tollet 
ludentis speciem dabit et torquebitur, ut qui 
nunc Satyrum, nunc agrestem Cyclopa movetur. 
praetulerim scriptor delirus inersque videri, 
dum mea delectent mala me vel denique fallant, 
quam sapere et ringi. fuit haud ignobilis Argis, 
qui se credebat miros audire tragoedos 
in vacuo laetus sessor plausorque theatro, 
cetera qui vitae servaret munia recto 
more, bonus sane vicinus, amabilis hospes, 
comis in uxorem, posset qui ignoscere servis 
et signo laeso non insanire lagoenae, 
posset qui rupem et puteum vitare patentem. 
hic ubi cognatorum opibus curisque refectus 
expulit elleboro morbum bilemque meraco 
et redit ad sese, pol me occidistis, amici, 
non servastis, ait, cui sic extorta voluptas 
et demptus per vim mentis gratissimus error. 
nimirum sapere est abiectis utile nugis 
et tempestivum pueris concedere ludum 
ac non verba sequi fidibus modulanda Latinis, 
sed verae numerosque modosque ediscere vitae. 
quocirca mecum loquor haec tacitusque recordor 
si tibi nulla sitim finiret copia lymphae, 
narrares medicis quod quanto plura parasti, 
tanto plura cupis, nulline faterier audes?  
si volnus tibi monstrata radice vel herba 
non fieret levius, fugeres radice vel herba 
proficiente nihil curarier audieras, cui 
rem di donarent, illi decedere pravam 
stultitiam, et, cum sis nihilo sapientior ex quo 
plenior es, tamen uteris monitoribus isdem? 
at si divitiae prudentem reddere possent, 
si cupidum timidumque minus te, nempe ruberes, 
viveret in terris te siquis avarior uno. 
si proprium est, quod quis libra mercatus et aere est, 
quaedam, si credis consultis, mancipat usus 
qui te pascit ager tuus est, et vilicus Orbi, 
cum segetes occat tibi mox frumenta daturus, 
te dominum sentit. das nummos, accipis uvam, 
pullos, ova, cadum temeti nempe modo isto 
paulatim mercaris agrum, fortasse trecentis 
aut etiam supra nummorum milibus emptum. 
quid refert, vivas numerato nuper an olim, 
emptor Aricini quoniam Veientis et arvi 
emptum cenat holus, quamvis aliter putat? emptis 
sub noctem gelidam lignis calefactat aenum; 
sed vocat usque suum, qua populus adsita certis 
limitibus vicina refugit iurgia tamquam 
sit proprium quicquam, puncto quod mobilis horae 
nunc prece, nunc pretio, nunc vi, nunc morte suprema 
permutet dominos et cedat in altera iura. 
sic quia perpetuus nulli datur usus et heres 
heredem alterius velut unda supervenit undam,  
quid vici prosunt aut horrea? quidve Calabris 
saltibus adiecti Lucani, si metit Orcus 
grandia cum parvis, non exorabilis auro? 
gemmas, marmor, ebur, Tyrrhena sigilla, tabellas, 
argentum, vestis Gaetulo murice tinctas 
sunt qui non habeant, est qui non curat habere. 
cur alter fratrum cessare et ludere et ungui 
praeferat Herodis palmetis pinguibus, alter 
dives et inportunus ad umbram lucis ab ortu 
silvestrem flammis et ferro mitiget agrum, 
scit Genius, natale comes qui temperat astrum, 
naturae deus humanae mortalis, in unum. 
quodque caput voltu mutabilis, albus et ater. 
utar et ex modico, quantum res poscet, acervo 
tollam nec metuam, quid de me iudicet heres, 
quod non plura datis invenerit; et tamen idem 
scire volam, quantum simplex hilarisque nepoti 
discrepet et quantum discordet parcus avaro. 
distat enim, spargas tua prodigus an neque sumptum 
invitus facias neque plura parare labores 
ac potius, puer ut festis Quinquatribus olim, 
exiguo gratoque fruaris tempore raptim. 
pauperies inmunda domus procul absit ego utrum 
nave ferar magna an parva, ferar unus et idem. 
non agimur tumidis velis aquilone secundo, 
non tamen adversis aetatem ducimus austris, 
viribus, ingenio, specie, virtute, loco, re 
extremi primorum, extremis usque priores. 
non es avarus abi. quid? cetera iam simul isto 
cum vitio fugere? caret tibi pectus inani 
ambitione? caret mortis formidine et ira? 
somnia, terrores magicos, miracula, sagas,  
nocturnos lemures portentaque Thessala rides? 
natalis grate numeras? ignoscis amicis? 
lenior et melior fis accedente senecta? 
quid te exempta iuvat spinis de pluribus una? 
vivere si recte nescis, decede peritis. 
lusisti satis, edisti satis atque bibisti 
tempus abire tibi est, ne potum largius aequo 
rideat et pulset lasciva decentius aetas.  
DE ARTE POETICA 
Humano capiti cervicem pictor equinam 
iungere si velit et varias inducere plumas 
undique conlatis membris, ut turpiter atrum 
desinat in piscem mulier formosa superne, 
spectatum admissi risum teneatis, amici? 
credite, Pisones, isti tabulae fore librum 
persimilem, cuius, velut aegri somnia, vanae 
fingentur species, ut nec pes nec caput uni 
reddatur formae. pictoribus atque poetis 
quidlibet audendi semper fuit aequa potestas. 
scimus, et hanc veniam petimusque damusque vicissim; 
sed non ut placidis coeant inmitia, non ut  
serpentes avibus geminentur, tigribus agni. 
inceptis gravibus plerumque et magna professis 
purpureus, late qui splendeat, unus et alter 
adsuitur pannus, cum lucus et ara Dianae 
et properantis aquae per amoenos ambitus agros 
aut flumen Rhenum aut pluvius describitur arcus; 
sed nunc non erat his locus. et fortasse cupressum 
scis simulare quid hoc, si fractis enatat exspes 
navibus, aere dato qui pingitur? amphora coepit 
institui currente rota cur urceus exit? 
denique sit quodvis, simplex dumtaxat et unum. 
maxima pars vatum, pater et iuvenes patre digni, 
decipimur specie recti brevis esse laboro, 
obscurus fio; sectantem levia nervi 
deficiunt animique; professus grandia turget; 
serpit humi tutus nimium timidusque procellae 
qui variare cupit rem prodigialiter unam, 
delphinum silvis adpingit, fluctibus aprum 
in vitium ducit culpae fuga, si caret arte.  
Aemilium circa ludum faber imus et unguis 
exprimet et mollis imitabitur aere capillos, 
infelix operis summa, quia ponere totum 
nesciet hunc ego me, si quid componere curem, 
non magis esse velim quam naso vivere pravo, 
spectandum nigris oculis nigroque capillo. 
sumite materiam vestris, qui scribitis, aequam 
viribus et versate diu, quid ferre recusent,  
quid valeant umeri. cui lecta potenter erit res, 
nec facundia deseret hunc nec lucidus ordo. 
ordinis haec virtus erit et venus, aut ego fallor, 
ut iam nunc dicat iam nunc debentia dici, 
pleraque differat et praesens in tempus omittat. 
in verbis etiam tenuis cautusque serendis 
hoc amet, hoc spernat promissi carminis auctor. 
dixeris egregie, notum si callida verbum 
reddiderit iunctura novum. si forte necesse est 
indiciis monstrare recentibus abdita rerum et 
fingere cinctutis non exaudita Cethegis, 
continget dabiturque licentia sumpta pudenter, 
et nova fictaque nuper habebunt verba fidem, si 
Graeco fonte cadent parce detorta. quid autem 
Caecilio Plautoque dabit Romanus ademptum 
Vergilio Varioque? ego cur, adquirere pauca 
si possum, invideor, cum lingua Catonis et Enni 
sermonem patrium ditaverit et nova rerum 
nomina protulerit? licuit semperque licebit 
signatum praesente nota producere nomen. 
ut silvae foliis pronos mutantur in annos, 
prima cadunt ita verborum vetus interit aetas,  
et iuvenum ritu florent modo nata vigentque. 
debemur morti nos nostraque sive receptus 
terra Neptunus classes Aquilonibus arcet, 
regis opus, sterilisve diu palus aptaque remis 
vicinas urbes alit et grave sentit aratrum, 
seu cursum mutavit iniquum frugibus amnis 
doctus iter melius mortalia facta peribunt, 
nedum sermonum stet honos et gratia vivax. 
multa renascentur quae iam cecidere cadentque 
quae nunc sunt in honore vocabula, si volet usus, 
quem penes arbitrium est et ius et norma loquendi. 
res gestae regumque ducumque et tristia bella 
quo scribi possent numero, monstravit Homerus; 
versibus inpariter iunctis querimonia primum, 
post etiam inclusa est voti sententia compos; 
quis tamen exiguos elegos emiserit auctor, 
grammatici certant et adhuc sub iudice lis est; 
Archilochum proprio rabies armavit iambo; 
hunc socci cepere pedem grandesque cothurni, 
alternis aptum sermonibus et popularis 
vincentem strepitus et natum rebus agendis; 
Musa dedit fidibus divos puerosque deorum 
et pugilem victorem et equum certamine primum 
et iuvenum curas et libera vina referre 
descriptas servare vices operumque colores 
cur ego si nequeo ignoroque poeta salutor?  
cur nescire pudens prave quam discere malo? 
versibus exponi tragicis res comica non volt; 
indignatur item privatis ac prope socco 
dignis carminibus narrari cena Thyestae 
singula quaeque locum teneant sortita decentem. 
interdum tamen et vocem comoedia tollit 
iratusque Chremes tumido delitigat ore; 
et tragicus plerumque dolet sermone pedestri, 
Telephus et Peleus cum pauper et exsul uterque 
proicit ampullas et sesquipedalia verba, 
si curat cor spectantis tetigisse querella. 
non satis est pulchra esse poemata dulcia sunto 
et quocumque volent animum auditoris agunto. 
ut ridentibus adrident, ita flentibus adflent 
humani voltus. si vis me flere, dolendum est 
primum ipsi tibi tum tua me infortunia laedent, 
Telephe vel Peleu; male si mandata loqueris, 
aut dormitabo aut ridebo. tristia maestum 
voltum verba decent, iratum plena minarum, 
ludentem lasciva, severum seria dictu. 
format enim natura prius nos intus ad omnem 
fortunarum habitum iuvat aut inpellit ad iram 
aut ad humum maerore gravi deducit et angit 
post effert animi motus interprete lingua. 
si dicentis erunt fortunis absona dicta, 
Romani tollent equites peditesque cachinnum.  
intererit multum, Davosne loquatur an heros, 
maturusne senex an adhuc florente iuventa 
fervidus, et matrona potens an sedula nutrix, 
mercatorne vagus cultorne virentis agelli, 
Colchus an Assyrius, Thebis nutritus an Argis. 
aut famam sequere aut sibi convenientia finge 
scriptor. honoratum si forte reponis Achillem, 
inpiger, iracundus, inexorabilis, acer 
iura neget sibi nata, nihil non adroget armis. 
sit Medea ferox invictaque, flebilis Ino, 
perfidus Ixion, Io vaga, tristis Orestes. 
siquid inexpertum scaenae conmittis et audes 
personam formare novam, servetur ad imum, 
qualis ab incepto processerit, et sibi constet. 
difficile est proprie communia dicere, tuque 
rectius Iliacum carmen deducis in actus 
quam si proferres ignota indictaque primus 
publica materies privati iuris erit, si 
non circa vilem patulumque moraberis orbem 
nec verbo verbum curabis reddere fidus 
interpres nec desilies imitator in artum, 
unde pedem proferre pudor vetet aut operis lex, 
nec sic incipies, ut scriptor cyclicus olim 
fortunam Priami cantabo et nobile bellum. 
quid dignum tanto feret hic promissor hiatu? 
parturient montes, nascetur ridiculus mus.  
quanto rectius hic, qui nil molitur inepte 
dic mihi, Musa, virum, captae post tempora Troiae 
qui mores hominum multorum vidit et urbes. 
non fumum ex fulgore, sed ex fumo dare lucem 
cogitat, ut speciosa dehinc miracula promat, 
Antiphaten Scyllamque et cum Cyclope Charybdim; 
nec reditum Diomedis ab interitu Meleagri 
nec gemino bellum Troianum orditur ab ovo 
semper ad eventum festinat et in medias res 
non secus ac notas auditorem rapit et quae 
desperat tractata nitescere posse relinquit 
atque ita mentitur, sic veris falsa remiscet, 
primo ne medium, medio ne discrepet imum. 
tu, quid ego et populus mecum desideret, audi, 
si plausoris eges aulaea manentis et usque 
sessuri, donec cantor vos plaudite dicat. 
aetatis cuiusque notandi sunt tibi mores, 
mobilibusque decor naturis dandus et annis. 
reddere qui voces iam scit puer et pede certo 
signat humum, gestit paribus conludere et iram 
colligit ac ponit temere et mutatur in horas. 
inberbis iuvenis, tandem custode remoto, 
gaudet equis canibusque et aprici gramine campi, 
cereus in vitium flecti, monitoribus asper, 
utilium tardus provisor, prodigus aeris, 
sublimis cupidusque et amata relinquere pernix. 
conversis studiis aetas animusque virilis  
quaerit opes et amicitias, inservit honori, 
conmisisse cavet quod mox mutare laboret. 
multa senem circumveniunt incommoda, vel quod 
quaerit et inventis miser abstinet ac timet uti, 
vel quod res omnis timide gelideque ministrat, 
dilator, spe longus, iners avidusque futuri, 
difficilis, querulus, laudator temporis acti 
se puero, castigator censorque minorum. 
multa ferunt anni venientes commoda secum, 
multa recedentes adimunt ne forte seniles 
mandentur iuveni partes pueroque viriles 
semper in adiunctis aevoque morabitur aptis. 
aut agitur res in scaenis aut acta refertur. 
segnius inritant animos demissa per aurem 
quam quae sunt oculis subiecta fidelibus et quae 
ipse sibi tradit spectator non tamen intus 
digna geri promes in scaenam multaque tolles 
ex oculis, quae mox narret facundia praesens 
ne pueros coram populo Medea trucidet 
aut humana palam coquat exta nefarius Atreus 
aut in avem Procne vertatur, Cadmus in anguem. 
quodcumque ostendis mihi sic, incredulus odi. 
neve minor neu sit quinto productior actu 
fabula quae posci volt et spectanda reponi. 
nec deus intersit, nisi dignus vindice nodus 
inciderit, nec quarta loqui persona laboret. 
actoris partis chorus officiumque virile 
defendat, neu quid medios intercinat actus 
quod non proposito conducat et haereat apte. 
ille bonis faveatque et consilietur amice  
et regat iratos et amet pacare tumentis, 
ille dapes laudet mensae brevis, ille salubrem 
iustitiam legesque et apertis otia portis, 
ille tegat conmissa deosque precetur et oret, 
ut redeat miseris, abeat Fortuna superbis. 
tibia non ut nunc orichalco vincta tubaeque 
aemula, sed tenuis simplexque foramine pauco 
adspirare et adesse choris erat utilis atque 
nondum spissa nimis complere sedilia flatu; 
quo sane populus numerabilis, utpote parvos, 
et frugi castusque verecundusque coibat. 
postquam coepit agros extendere victor et urbis 
latior amplecti murus vinoque diurno 
placari Genius festis inpune diebus,  
accessit numerisque modisque licentia maior. 
indoctus quid enim saperet liberque laborum 
rusticus urbano confusus, turpis honesto? 
sic priscae motumque et luxuriem addidit arti 
tibicen traxitque vagus per pulpita vestem; 
sic etiam fidibus voces crevere severis, 
et tulit eloquium insolitum facundia praeceps 
utiliumque sagax rerum et divina futuri 
sortilegis non discrepuit sententia Delphis. 
carmine qui tragico vilem certavit ob hircum, 
mox etiam agrestis satyros nudavit et asper 
incolumi gravitate iocum temptavit eo quod 
inlecebris erat et grata novitate morandus  
spectator functusque sacris et potus et exlex. 
verum ita risores, ita commendare dicacis 
conveniet satyros, ita vertere seria ludo, 
ne, quicumque deus, quicumque adhibebitur heros, 
regali conspectus in auro nuper et ostro, 
migret in obscuras humili sermone tabernas 
aut, dum vitat humum, nubis et inania captet. 
effutire levis indigna tragoedia versus, 
ut festis matrona moveri iussa diebus, 
intererit satyris paulum pudibunda protervis. 
non ego inornata et dominantia nomina solum 
verbaque, Pisones, satyrorum scriptor amabo 
nec sic enitar tragico differre colori, 
ut nihil intersit, Davusne loquatur et audax 
Pythias, emuncto lucrata Simone talentum, 
an custos famulusque dei Silenus alumni. 
ex noto fictum carmen sequar, ut sibi quivis 
speret idem, sudet multum frustraque laboret 
ausus idem tantum series iuncturaque pollet, 
tantum de medio sumptis accedit honoris. 
silvis deducti caveant me iudice Fauni, 
ne velut innati triviis ac paene forenses 
aut nimium teneris iuvenentur versibus umquam 
aut inmunda crepent ignominiosaque dicta. 
offenduntur enim, quibus est equus et pater et res, 
nec, siquid fricti ciceris probat et nucis emptor, 
aequis accipiunt animis donantve corona. 
syllaba longa brevi subiecta vocatur iambus, 
pes citus unde etiam trimetris adcrescere iussit 
nomen iambeis, cum senos redderet ictus, 
primus ad extremum similis sibi non ita pridem,  
tardior ut paulo graviorque veniret ad auris, 
spondeos stabilis in iura paterna recepit 
commodus et patiens, non ut de sede secunda 
cederet aut quarta socialiter. hic et in Acci 
nobilibus trimetris adparet rarus et Enni 
in scaenam missos cum magno pondere versus 
aut operae celeris nimium curaque carentis 
aut ignoratae premit artis crimine turpi. 
non quivis videt inmodulata poemata iudex 
et data Romanis venia est indigna poetis. 
idcircone vager scribamque licenter? an omnis 
visuros peccata putem mea, tutus et intra 
spem veniae cautus? vitavi denique culpam, 
non laudem merui. vos exemplaria Graeca 
nocturna versate manu, versate diurna. 
at vestri proavi Plautinos et numeros et 
laudavere sales, nimium patienter utrumque, 
ne dicam stulte, mirati, si modo ego et vos 
scimus inurbanum lepido seponere dicto 
legitimumque sonum digitis callemus et aure. 
ignotum tragicae genus invenisse Camenae 
dicitur et plaustris vexisse poemata Thespis, 
quae canerent agerentque peruncti faecibus ora. 
post hunc personae pallaeque repertor honestae 
Aeschylus et modicis instravit pulpita tignis 
et docuit magnumque loqui nitique cothurno. 
successit vetus his comoedia, non sine multa 
laude; sed in vitium libertas excidit et vim 
dignam lege regi lex est accepta chorusque  
turpiter obticuit sublato iure nocendi. 
nil intemptatum nostri liquere poetae 
nec minimum meruere decus vestigia Graeca 
ausi deserere et celebrare domestica facta 
vel qui praetextas vel qui docuere togatas. 
nec virtute foret clarisve potentius armis 
quam lingua Latium, si non offenderet unum 
quemque poetarum limae labor et mora. vos, o 
Pompilius sanguis, carmen reprehendite, quod non 
multa dies et multa litura coercuit atque 
praesectum deciens non castigavit ad unguem. 
ingenium misera quia fortunatius arte 
credit et excludit sanos Helicone poetas 
Democritus, bona pars non unguis ponere curat, 
non barbam, secreta petit loca, balnea vitat. 
nanciscetur enim pretium nomenque poetae, 
si tribus Anticyris caput insanabile numquam 
tonsori Licino conmiserit. o ego laevus, 
qui purgor bilem sub verni temporis horam. 
non alius faceret meliora poemata; verum 
nil tanti est. ergo fungar vice cotis, acutum 
reddere quae ferrum valet exsors ipsa secandi; 
munus et officium, nil scribens ipse, docebo, 
unde parentur opes, quid alat formetque poetam, 
quid deceat, quid non, quo virtus, quo ferat error. 
scribendi recte sapere est et principium et fons. 
rem tibi Socraticae poterunt ostendere chartae 
verbaque provisam rem non invita sequentur.  
qui didicit, patriae quid debeat et quid amicis, 
quo sit amore parens, quo frater amandus et hospes, 
quod sit conscripti, quod iudicis officium, quae 
partes in bellum missi ducis, ille profecto 
reddere personae scit convenientia cuique. 
respicere exemplar vitae morumque iubebo 
doctum imitatorem et vivas hinc ducere voces. 
interdum speciosa locis morataque recte 
fabula nullius veneris, sine pondere et arte, 
valdius oblectat populum meliusque moratur 
quam versus inopes rerum nugaeque canorae. 
Grais ingenium, Grais dedit ore rotundo 
Musa loqui, praeter laudem nullius avaris. 
Romani pueri longis rationibus assem 
discunt in partis centum diducere. dicat 
filius Albini si de quincunce remota est 
uncia, quid superat? poteras dixisse. triens. eu, 
rem poteris servare tuam. redit uncia, quid fit? 
semis. an, haec animos aerugo et cura peculi 
cum semel imbuerit, speremus carmina fingi 
posse linenda cedro et levi servanda cupresso? 
aut prodesse volunt aut delectare poetae 
aut simul et iucunda et idonea dicere vitae. 
quidquid praecipies, esto brevis, ut cito dicta 
percipiant animi dociles teneantque fideles 
omne supervacuum pleno de pectore manat. 
ficta voluptatis causa sint proxima veris 
ne quodcumque volet poscat sibi fabula credi 
neu pransae Lamiae vivum puerum extrahat alvo.  
centuriae seniorum agitant expertia frugis, 
celsi praetereunt austera poemata Ramnes 
omne tulit punctum, qui miscuit utile dulci 
lectorem delectando pariterque monendo. 
hic meret aera liber Sosiis, hic et mare transit 
et longum noto scriptori prorogat aevum. 
sunt delicta tamen, quibus ignovisse velimus 
nam neque chorda sonum reddit quem volt manus et mens, 
poscentique gravem persaepe remittit acutum, 
nec semper feriet quodcumque minabitur arcus. 
verum ubi plura nitent in carmine, non ego paucis 
offendar maculis, quas aut incuria fudit 
aut humana parum cavit natura. quid ergo est? 
ut scriptor si peccat idem librarius usque, 
quamvis est monitus, venia caret, et citharoedus 
ridetur, chorda qui semper oberrat eadem, 
sic mihi, qui multum cessat, fit Choerilus ille, 
quem bis terve bonum cum risu miror; et idem 
indignor, quandoque bonus dormitat Homerus; 
verum operi longo fas est obrepere somnum. 
ut pictura poesis erit quae, si propius stes, 
te capiat magis, et quaedam, si longius abstes; 
haec amat obscurum, volet haec sub luce videri, 
iudicis argutum quae non formidat acumen; 
haec placuit semel, haec deciens repetita placebit. 
o maior iuvenum, quamvis et voce paterna 
fingeris ad rectum et per te sapis, hoc tibi dictum 
tolle memor, certis medium et tolerabile rebus 
recte concedi consultus iuris et actor 
causarum mediocris abest virtute diserti  
Messallae nec scit quantum Cascellius Aulus, 
sed tamen in pretio est mediocribus esse poetis 
non homines, non di, non concessere columnae. 
ut gratas inter mensas symphonia discors 
et crassum unguentum et Sardo cum melle papaver 
offendunt, poterat duci quia cena sine istis 
sic animis natum inventumque poema iuvandis, 
si paulum summo decessit, vergit ad imum. 
ludere qui nescit, campestribus abstinet armis 
indoctusque pilae discive trochive quiescit, 
ne spissae risum tollant inpune coronae 
qui nescit versus, tamen audet fingere. quidni? 
liber et ingenuus, praesertim census equestrem 
summam nummorum vitioque remotus ab omni. 
tu nihil invita dices faciesve Minerva 
id tibi iudicium est, ea mens. siquid tamen olim 
scripseris, in Maeci descendat iudicis auris 
et patris et nostras nonumque prematur in annum 
membranis intus positis delere licebit,  
quod non edideris, nescit vox missa reverti. 
silvestris homines sacer interpresque deorum 
caedibus et victu foedo deterruit Orpheus, 
dictus ob hoc lenire tigres rabidosque leones; 
dictus et Amphion, Thebanae conditor urbis, 
saxa movere sono testudinis et prece blanda 
ducere quo vellet. fuit haec sapientia quondam, 
publica privatis secernere, sacra profanis, 
concubitu prohibere vago, dare iura maritis, 
oppida moliri, leges incidere ligno. 
sic honor et nomen divinis vatibus atque  
carminibus venit. post hos insignis Homerus 
Tyrtaeusque mares animos in Martia bella 
versibus exacuit; dictae per carmina sortes 
et vitae monstrata via est et gratia regum 
Pieriis temptata modis ludusque repertus 
et longorum operum finis ne forte pudori 
sit tibi Musa lyrae sollers et cantor Apollo. 
natura fieret laudabile carmen an arte, 
quaesitum est ego nec studium sine divite vena 
nec rude quid prosit video ingenium alterius sic 
altera poscit opem res et coniurat amice. 
qui studet optatam cursu contingere metam, 
multa tulit fecitque puer, sudavit et alsit, 
abstinuit venere et vino; qui Pythia cantat 
tibicen, didicit prius extimuitque magistrum. 
nunc satis est dixisse ego mira poemata pango; 
occupet extremum scabies; mihi turpe relinqui est 
et quod non didici sane nescire fateri. 
ut praeco, ad merces turbam qui cogit emendas, 
adsentatores iubet ad lucrum ire poeta 
dives agris, dives positis in fenore nummis. 
si vero est, unctum qui recte ponere possit 
et spondere levi pro paupere et eripere artis 
litibus inplicitum, mirabor, si sciet inter
noscere mendacem verumque beatus amicum. 
tu seu donaris seu quid donare voles cui, 
nolito ad versus tibi factos ducere plenum 
laetitiae; clamabit enim pulchre, bene, recte,  
pallescet, super his etiam stillabit amicis 
ex oculis rorem, saliet, tundet pede terram. 
ut, qui conducti plorant in funere, dicunt 
et faciunt prope plura dolentibus ex animo, sic 
derisor vero plus laudatore movetur. 
reges dicuntur multis urgere culillis 
et torquere mero, quem perspexisse laborent 
an sit amicitia dignus; si carmina condes, 
numquam te fallent animi sub vulpe latentes. 
Quintilio siquid recitares, corrige sodes 
hoc aiebat et hoc. mulius te posse negares 
bis terque expertum frustra delere iubebat 
et male tornatos incudi reddere versus. 
si defendere delictum quam vertere malles, 
nullum ultra verbum aut operam insumebat inanem, 
quin sine rivali teque et tua solus amares. 
vir bonus et prudens versus reprehendet inertis, 
culpabit duros, incomptis adlinet atrum 
transverso calamo signum, ambitiosa recidet 
ornamenta, parum claris lucem dare coget, 
arguet ambigue dictum, mutanda notabit 
fiet Aristarchus; non dicet cur ego amicum 
offendam in nugis? hae nugae seria ducent 
in mala derisum semel exceptumque sinistre. 
ut mala quem scabies aut morbus regius urget 
aut fanaticus error et iracunda Diana, 
vesanum tetigisse timent fugiuntque poetam  
qui sapiunt, agitant pueri incautique sequuntur. 
hic, dum sublimis versus ructatur et errat, 
si veluti merulis intentus decidit auceps 
in puteum foveamve, licet succurrite longum 
clamet, io cives, non sit qui tollere curet. 
si curet quis opem ferre et demittere funem, 
qui scis, an prudens huc se deiecerit atque 
servari nolit? dicam Siculique poetae 
narrabo interitum. deus inmortalis haberi 
dum cupit Empedocles, ardentem frigidus Aetnam 
insiluit. sit ius liceatque perire poetis 
invitum qui servat, idem facit occidenti. 
nec semel hoc fecit nec, si retractus erit, iam 
fiet homo et ponet famosae mortis amorem. 
nec satis adparet, cur versus factitet, utrum 
minxerit in patrios cineres an triste bidental 
moverit incestus certe furit ac velut ursus, 
obiectos caveae valuit si frangere clatros, 
indoctum doctumque fugat recitator acerbus; 
quem vero arripuit, tenet occiditque legendo, 
non missura cutem nisi plena cruoris hirudo.  