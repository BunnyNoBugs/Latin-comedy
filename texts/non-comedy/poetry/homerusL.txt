Iram pande mihi Pelidae, Diva, superbi, 
Tristia quae miseris iniecit funera Grais 
Atque animas fortes heroum tradidit Orco 
Latrantumque dedit rostris volucrumque trahendos 
Illorum exsangues inhumatis ossibus artus. 
Confiebat enim summi sententia regis, 
Protulerant ex quo discordia pectora turbas, 
Sceptriger Atrides et bello clarus Achilles. 
quis deus hos ira tristi contendere iussit? 
Latonae et magni proles Iovis. ille Pelasgum 
infestus regi pestem in praecordia misit 
implicuitque gravi Danaorum corpora morbo. 
nam quondam Chryses, sollemni tempora vitta 
implicitus, raptae flevit solacia natae  
invisosque dies invisaque tempora noctis 
egit et assiduis implevit questibus auras. 
postquam nulla dies animum maerore levabat 
nullaque lenibant patrios solacia fletus, 
castra petit Danaum genibusque affusus Atridae 
per superos regnique decus miserabilis orat, 
ut sibi causa suae reddatur nata salutis. 
dona simul praefert. vincuntur fletibus eius 
Myrmidones reddique patri Chryseida censent. 
sed negat Atrides Chrysenque excedere castris 
despecta pietate iubet; ferus ossibus imis 
haeret amor spernitque preces damnosa libido. 
contemptus repetit Phoebeia templa sacerdos 
squalidaque infestis maerens secat unguibus ora 
dilaceratque comas annosaque tempora plangit. 
mox ubi depositi gemitus lacrimaeque quierunt, 
Fatidici his sacras compellat vocibus aures 
quid coluisse mihi tua, Delphice, numina prodest 
aut castam multos vitam duxisse per annos? 
quidve iuvat sacros posuisse altaribus ignes, 
si tuus externo iam spernor ab hoste sacerdos? 
en, haec desertae redduntur dona senectae? 
si gratus tibi sum, sim te sub vindice tutus. 
aut si qua, ut luerem sub acerbo crimine poenas, 
inscius admisi, cur o tua dextera cessat?  
posco sacros arcus in me tua derige tela; 
auctor mortis erit certe deus. ecce merentem 
fige patrem cur nata luit peccata parentis 
atque hostis duri patitur miseranda cubile? 
dixerat. ille sui motus prece vatis acerbis 
luctibus infestat Danaos pestemque per omnes 
immittit populos vulgus ruit undique Graium 
vixque rogis superest tellus, vix ignibus aer; 
deerat ager tumulis. iam noctis sidera nonae 
transierant decimusque dies patefecerat orbem, 
cum Danaum proceres in coetum clarus Achilles 
convocat et causas hortatur pestis iniquae 
edere Thestoriden. tunc Calchas numina divum 
consulit et causam pariter finemque malorum 
invenit effarique verens ope tutus Achillis 
haec ait infesti placemus numina Phoebi 
reddamusque pio castam Chryseida patri, 
si volumus, Danai, portus intrare salutis. 
dixerat; exarsit subito violentia regis 
Thestoriden dictis primum compellat amaris 
mendacemque vocat; tum magnum incusat Achillem 
inque vicem ducis invicti convicia suffert. 
confremuere omnes tandem clamore represso 
cogitur invitos aeger dimittere amores 
intactamque pio reddit Chryseida patri 
multaque dona super; quam cunctis notus Vlixes 
impositam puppi patrias devexit ad arces  
atque iterum ad Danaum classes sua vela retorsit. 
protinus infesti placantur numina Phoebi 
et prope consumptae vires redduntur Achivis. 
non tamen Atridae Chryseidos excidit ardor 
maeret et amissos deceptus luget amores. 
mox rapta magnum Briseide privat Achillem 
solaturque suos alienis ignibus ignes. 
at ferus Aeacides nudato protinus ense 
tendit in Atriden et, ni sibi reddat honestae 
munera militiae, letum crudele minatur 
nec minus ille parat contra defendere se ense. 
quod nisi casta manu Pallas tenuisset Achillem, 
turpem caecus amor famam liquisset in aevum 
gentibus Argolicis. contenta voce minisque 
invocat aequoreae Pelides numina matris, 
ne se Plistheniden contra patiatur inultum. 
at Thetis audita nati prece deserit undas 
castraque Myrmidonum iuxta petit et monet, armis 
abstineat dextram ac congressibus inde per auras 
emicat aethereas et in aurea sidera fertur. 
tunc genibus regis sparsis affusa capillis 
pro nato veni genetrix en ad tua supplex  
numina, summe parens ulciscere meque meumque 
pignus ab Atrida. quodsi permittitur illi, 
ut flammas inpune mei violarit Achillis, 
turpiter occiderit superata libidine virtus. 
Iuppiter haec contra tristes depone querelas, 
magni diva maris, mecum labor iste manebit. 
tu solare tui maerentia pectora nati. 
dixit, at illa leves caeli delapsa per auras 
litus adit patrium gratasque sororibus undas. 
offensa est Iuno tantum que ait, optime coniunx, 
Doride nata valet, tantum debetur Achilli, 
ut mihi, quae coniunx dicor tua quaeque sororis 
dulce fero nomen, dilectos fundere Achivos 
et Troum renovare velis in proelia vires? 
haec ita dona refers nobis? sic diligor a te? 
talibus incusat dictis irata Tonantem 
inque vicem summi patitur convicia regis. 
tandem interposito lis Ignipotente resedit 
conciliumque simul genitor dimittit Olympi 
et dapibus divi curant sua corpora largis. 
interea sol emenso decedit Olympo 
inde petunt thalamos iucundaque dona quietis.  
nox erat et toto fulgebant sidera mundo 
humanumque genus requies divumque tenebat, 
cum pater omnipotens Somnum vocat atque ita fatur 
vade age per tenues auras, lenissime divum, 
Argolicique ducis celeri pete castra volatu 
dumque tuo premitur sopitus pondere dulci, 
haec illi mandata refer cum crastina primum 
extulerit Titana dies noctemque fugarit, 
cogat in arma viros incautumque occupet hostem. 
nec mora, Somnus abit levibusque per aera pennis 
devolat in thalamos Agamemnonis ille sopore 
corpus inundatum leni prostratus habebat. 
ad quem sic loquitur curarum operumque levator 
rex Danaum Atrida, vigila et mandata Tonantis, 
quae tibi iussa simul delatus ab aethere porto, 
accipe cum primum Titan se emerserit undis, 
fortibus arma iube socios aptare lacertis 
et petere Iliacos instructo milite campos. 
dixit et has repetit per quas modo venerat auras. 
interea lucem terris dedit ignea lampas. 
convocat attonitus iussis Pelopeius heros 
in coetum proceres remque omnibus ordine pandit. 
cuncti promittunt socias in proelia vires  
hortanturque ducem; quorum rex fortia dictis 
pectora collaudat grates agit omnibus aequas. 
hic tunc Thersites, quo non deformior alter 
venerat ad Troiam nec lingua protervior ulli, 
bella gerenda negat patrias hortatus ad oras 
vertere iter; quem consiliis inlustris Vlixes 
correptum dictis sceptro percussit eburno. 
tum vero ardescit conceptis litibus ira 
vix telis caruere manus, ad sidera clamor 
tollitur et cunctos pugnandi corripit ardor. 
tandem sollertis prudentia Nestoris aevo 
compressam miti sedavit pectore turbam 
admonuitque duces dictis, responsa recordans 
temporis illius, quo visus in Aulide serpens 
consumpsit volucrum bis quattuor arbore fetus 
atque ipsam invalido pugnantem corpore contra 
addidit extremo natorum funere matrem. 
tunc sic deinde senex moneo remoneboque, Achivi 
in decimo labor est, Calchas quem dixerat, anno, 
quo caderet Danaum victricibus Ilion armis 
assensere omnes, laudatur Nestoris aetas  
conciliumque simul dimittitur; arma parari 
dux iubet atque animos aptare et corpora pugnae. 
postera lux tacitas ut primum depulit umbras 
et nitidum Titan radiis caput extulit undis, 
protinus armari socios iubet acer Atrides 
et petere Iliacos instructo milite campos. 
vos mihi nunc, Musae quid enim non ordine nostis?, 
nomina clara ducum clarosque referte parentes 
et dulces patrias nam sunt haec munera vestra. 
dicamus, quot quisque rates ad Pergama duxit, 
et coeptum peragamus opus, sitque auctor Apollo 
aspiretque libens operi per singula nostro. 
Peneleus princeps et bello Leitus acer 
Arcesilaus atrox Prothoenorque Cloniusque 
Boeoti decies quinas egere carinas 
et tumidos valido pulsarunt remige fluctus. 
inde Mycenaeis Agamemnon moenibus ortus, 
quem sibi bellatrix delegit Graecia regem, 
centum egit plenas armato milite puppes. 
et bis tricenis Menelai navibus ardor 
insequitur totidemque ferox Agapenoris ira. 
quos iuxta fidus sollerti pectore Nestor 
consilioque potens gemina cum prole suorum  
it ter tricenis munitus in arma carinis. 
at Schedius virtute potens et Epistrophus ingens,  
gloria Myrmidonum, saevi duo robora belli, 
longa quaterdenis pulsarunt aequora proris. 
et bis vicenas Polypoetes atque Leonteus 
instruxere rates oneratas milite forti. 
Euryalus Sthenelique decus et fortis in armis 
Tydides valido pulsarunt remige pontum 
bis quadragenas onerarunt milite puppes. 
Ascalaphusque potens et Ialmenus, acer uterque, 
ter denas valido complerunt remige naves. 
et bis vicenas Locrum fortissimus Aiax 
instruxit puppes totidemque Euhaemone natus. 
quos iuxta Graium durus comitator Achilles 
cum quinquaginta materna per aequora vectus 
Thessalici iuvenes Phidippus et Antiphus ibant 
altaque ter denis pulsarunt aequora proris. 
et tribus assumptis ratibus secat aequora Nireus, 
Tlepolomusque novem Rhodius, quos viribus acer 
Eumelus sequitur, minus una nave profectus 
quam duxit Telamone satus Salaminius Aiax. 
ast Prothous Magnes Tenthredone natus et una 
Euboeae a magnis Elephenor finibus ortus 
Dulichiusque Meges, animisque insignis et armis, 
Aetola de gente Thoas Andraemone natus, 
hi quadragenas omnes duxere carinas. 
et bis sex Ithaci naves sollertia duxit; 
quem sequitur totidem ratibus Telamonius Aiax, 
egregia virtute potens; simul horrida Guneus 
ire bis undenis temptabat in arma carinis. 
Idomeneus et Meriones, Cretaeus uterque, 
bis quadragenis muniti navibus ibant. 
et totidem puppes clara de gente Menestheus 
duxit Athenaeus, quot viribus ambit Achilles.  
Amphimachusque ferox et Thalpius, Elide nati, 
et clara virtute Polyxenus atque Diores, 
hi bis vicenas onerarunt milite puppes. 
Protesilaus agit totidem fortisque Podarces 
instructas puppes, quot duxit Oileos Aiax. 
et septem Poeante satus tulit arma carinis. 
quem sequitur iuxta Podalirius atque Machaon, 
altaque ter denis sulcarunt aequora proris. 
his ducibus Graiae Troiana ad litora puppes 
bis septem venere minus quam mille ducentae. 
iamque citae appulerant classes camposque tenebant, 
cum pater ad Priamum mittit Saturnius Irin, 
quae doceat fortes venisse ad bella Pelasgos. 
nec mora, continuo iussu capit arma parentis 
Priamides Hector totamque in proelia pubem 
festinare iubet portisque agit agmen apertis. 
cui fulgens auro cassis iuvenile tegebat 
omni parte caput, munibat pectora thorax 
et clipeus laevam, dextram decoraverat hasta 
ornabatque latus mucro; simul alta nitentes 
crura tegunt ocreae, quales decet Hectoris esse. 
hunc sequitur forma melior, tunc fortis in armis,  
belli causa Paris, patriae funesta ruina, 
Deiphobusque Helenusque simul fortisque Polites, 
et sacer Aeneas, Veneris certissima proles, 
Archelochusque Acamasque ferox Antenore creti. 
nec non et proles generosa Lycaonis ibat 
Pandarus et magnae Glaucus virtutis in armis; 
Amphiusque et Adrastus et Asius atque Pylaeus. 
ibat et Amphimachus Nastesque, insignis uterque, 
magnanimique duces Odiusque et Epistrophus ingens 
Euphemusque ferox clarusque aetate Pyraechmes; 
cum quibus et Mesthles atque Antiphus et bonus armis 
Hippothous atque Acamas venere Pirous una, 
Arsinooque sati Chromiusque atque Ennomus, ambo  
florentes aetate viri, quos Phorcus et ingens 
Ascanius sequitur, simul et Iovis inclita proles 
Sarpedon claraque satus tellure Coroebus. 
his se defendit ducibus Neptunia Troia, 
vicissetque dolos Danaum, ni fata fuissent. 
iamque duae stabant acies fulgentibus armis, 
cum Paris, exitium Troiae funestaque flamma, 
armatum adverso Menelaum ex agmine cernit 
seque velut viso perterritus angue recepit 
ad socios amens; quem postquam turpiter Hector 
confusum terrore videt, o dedecus inquit 
aeternum patriae generisque infamia nostri, 
terga refers? at non dubitabas hospitis olim 
expugnare toros, cuius nunc defugis arma 
vimque times. ubi sunt vires, ubi cognita nobis 
ludorum quondam vario in certamine virtus? 
hic animos ostende tuos nihil adiuvat armis 
nobilitas formae duro Mars milite gaudet. 
dum iaceas in amore tuo, nos bella geremus 
scilicet et nostrum fundemus in hoste cruorem. 
aequius adversis tecum concurrat in armis 
impiger Atrides spectet Danaumque Phrygumque 
depositis populus telis, vos foedere iuncto 
adversas conferte manus, decernite ferro.  
dixit. quem contra paucis Priameius heros 
quid nimis indignis inquit me vocibus urges, 
o patriae, germane, decus? nam nec mihi coniunx 
pravaque luxuria est potior virtutis honore 
nec vires temptare viri dextramque recuso, 
dummodo victorem coniunx cum pace sequatur. 
dicta refert Hector; placuit sententia Grais. 
protinus accitur Priamus sacrisque peractis 
foedera iunguntur; post haec discedit uterque 
depositis populus telis campusque patescit. 
interea toto procedit ab agmine Troum 
pulcher Alexander, clipeoque insignis et hasta. 
quem contra paribus fulgens Menelaus in armis 
constitit et tecum mihi sint certamina dixit 
nec longum nostra laetabere coniuge, quae te 
mox raptum regemet, tantummodo Iuppiter adsit. 
dixit et adversum se concitat acer in hostem. 
ille virum forti venientem reppulit ictu 
seque gradu celeri recipit longeque frementem 
hastam deinde iacit; quam devitavit Atrides 
inque vicem misso fixisset corpora telo 
praedonis Phrygii, ni vastum ferrea pectus 
texisset lorica viri, septemplice tergo 
insequitur iuxta clamor; tum adversus uterque 
constitit et galeam galea terit et pede plantam 
coniungit, stridetque mucro mucrone corusco, 
corpus collectum tegitur fulgentibus armis. 
non aliter fortes nitida de coniuge tauri 
bella gerunt vastisque replent mugitibus auras. 
atque diu rigido rimabant corpora ferro, 
cum memor Atrides raptae sibi coniugis instat 
Dardaniumque premit iuvenem. mox ense rigente 
cedentem retro dum desuper appetit hostem, 
splendidus extremas galeae percussus ad oras 
dissiluit mucro; gemuerunt agmina Graium. 
tum vero ardescit, quamvis manus ense carebat, 
et iuvenem arrepta prosternit casside victor 
ad socios traheretque nisi caligine caeca 
texisset Cytherea virum subiectaque mento 
fortia rupisset laxatis vincula nodis, 
ultimus ille dies Paridi foret. abstrahit auro 
fulgentem galeam secum Menelaus et ardens 
in medios mittit proceres rursumque recurrit 
et magnam validis contorsit viribus hastam 
in cladem Phrygii, sua quem Venus eripit hosti  
et secum in thalamos defert testudine cultos. 
ipsa dehinc Helenam muris accersit ab altis 
Dardanioque suos Paridi deducit amores. 
quem tali postquam conspexit voce locuta est 
venisti, mea flamma, Paris, superatus ab armis 
coniugis antiqui? vidi puduitque videre, 
arreptum cum te traheret violentus Atrides 
Iliacoque tuos foedaret pulvere crines. 
nostraque me miseram timui ne Doricus ensis 
oscula discuteret; totus mihi mente relicta 
fugerat ore color sanguisque reliquerat artus. 
quis te cum saevo contendere suasit Atrida? 
an nondum vaga fama tuas pervenit ad aures 
de virtute viri? moneo, ne rursus inique 
illius tua fata velis committere dextrae. 
dixit, tum largis perfudit fletibus ora. 
tristis Alexander non me superavit Atrides, 
o meus ardor ait, sed castae Pallados ira. 
mox illum nostris succumbere turpiter armis 
aspicies aderitque meo Cytherea labori.  
post haec amplexus per mutua corpora iunctis 
incubuit membris Cygneidos; illa soluto 
accepit flammas gremio Troiaeque suasque. 
interea toto Menelaus in agmine Troum 
quaerit Alexandrum victorque huc fertur et illuc. 
quem frater socias acuens in bella catervas 
adiuvat et forti pulsos Phrygas increpat ore 
servarique iubet leges Helenamque reposcit. 
dumque inter sese proceres certamen haberent, 
concilium omnipotens habuit regnator Olympi 
foederaque intento turbavit Pandarus arcu, 
te, Menelae, petens; laterique volatile telum 
incidit et tunicam ferro squamisque rigentem 
dissecat excedit pugna gemebundus Atrides 
castraque tuta petit; quem doctus ab arte paterna 
Paeoniis curat iuvenis Podalirius herbis 
itque iterum in caedes horrendaque proelia victor. 
armavit fortes Agamemnonis ira Pelasgos 
et dolor in pugnam cunctos communis agebat. 
bellum ingens oritur multumque utrimque cruoris 
funditur et totis sternuntur corpora campis;  
inque vicem Troumque cadunt Danaumque catervae.  
nec requies datur ulla viris; sonat undique Mavors 
telorumque volant cunctis e partibus imbres. 
occidit Antilochi rigido demersus in umbras 
ense Thalysiades optataque lumina linquit. 
inde manu forti Graiorum terga prementem 
occupat Anthemione satum Telamonius Aiax 
et praedurato transfixit pectora telo 
purpureo vomit ille animam cum sanguine mixtam, 
ora rigat moriens. tum magnis Antiphus hastam 
viribus adversum conatus corpore toto 
torquet in Aeaciden telumque erravit ab hoste 
inque hostem cecidit, transfixit et inguine Leucon 
concidit infelix prostratus vulnere forti 
et carpit virides moribundus dentibus herbas. 
impiger Atrides casu concussus amici  
Democoonta petit teloque adversa trabali 
tempora transadigit vaginaque horridus ensem 
eripit; ille suis moriens resupinus in armis 
concidit et terram moribundo vertice pulsat. 
iamque Amarynciden saxi deiecerat ictu 
impiger Imbrasides dederatque silentibus umbris; 
dumque avidus praedae iuvenem spoliare parabat, 
desuper hasta venit dextra librata Thoantis 
perque viri scapulas animosaque pectora transit. 
in vultus ruit ille suos calidumque cruorem 
ore vomit stratusque super sua palpitat arma. 
sanguine Dardanii manabant undique campi, 
manabant amnes passim; pugnatur ubique 
inmixtis ardens amborum exercitus armis 
et modo Troianis, modo virtus crescit Achivis 
laetaque per varios petitur victoria casus. 
hic postquam Danaum longe cedentia vidit 
agmina Tydides tumidumque increscere Martem, 
in medias acies, qua plurimus imminet hostis,  
inruit et versas prosternit caede phalangas 
huc illuc ensemque ferox hastamque coruscat. 
bellica Pallas adest flagrantiaque ignibus arma 
adiuvat atque animos iuveni viresque ministrat. 
illeboum veluti viso grege saeva leaena, 
quam stimulat ieiuna fames, ruit agmina contra 
et prostrata necat vesano corpora dente 
sic ruit in medios hostes Calydonius heros, 
virginis armigerae monitis et numine tutus. 
conversi dant terga Phryges; fugientibus ille 
instat et exstructos morientum calcat acervos. 
dumque ferit sternitque viros, videt ecce Daretis 
adverso stantes furibundus in agmine natos, 
Phegeaque Idaeumque simul; quem cuspide Phegeus 
occupat ante gravi, sed vulnera depulit umbo 
vitatumque solo ferrum stetit haud mora, totis 
ingentem torquet Tydides viribus hastam 
transadigitque viri pectus; pars cuspidis ante 
eminet et prodit scapulis pars altera fossis. 
hunc ubi fundentem calidum de pectore flumen 
versantemque oculos animamque per ora vomentem  
conspexit frater, stricto celer advolat ense 
germanique cupit fatorum existere vindex. 
sed neque vim saevi nec fortia sustinet arma 
Tydidae contraque tamen defendere temptat. 
ut volucris, discerpta sui cum corpora nati 
accipitrem laniare videt nec tendere contra, 
auxilium neque ferre suo valet anxia nato 
quodque potest, levibus plaudit sua pectora pennis 
sic hostem Idaeus germani caede superbum 
spectat atrox miseroque nequit succurrere fratri 
et, nisi cessisset, dextra cecidisset eadem. 
nec minus in Teucros armis furit alter Atrides 
insequiturque acies et ferro funera miscet. 
obvius huic fatis occurrit ductus iniquis 
infelix Odius, quem vastae cuspidis ictu 
sternit et ingenti scapulas transverberat hasta. 
hinc petit Idomeneus adversa parte ruentem 
Maeoniden Phaestum; cuius post funera laetus 
et Strophio genitum Stygias demittit ad umbras. 
Meriones Phereclum librata percutit hasta, 
Pedaeumque Meges; tum vastis horridus armis  
Eurypylus gladio venientem Hypsenora fundit 
et pariter vita iuvenem spoliavit et armis. 
parte alia volitat sinuoso Pandarus arcu 
Tydidenque oculis inmensa per agmina quaerit. 
quem postquam Troum sternentem corpora vidit, 
horrida contento derexit spicula cornu 
et summas umeri destringit acumine partes. 
tum vero ardescit iuvenis Calydonius ira 
in mediasque acies animosi more leonis 
fertur et Astynoum magnumque Hyperona fundit 
comminus hunc gladio, iaculo ferit eminus illum. 
inde premit Polyidon Abantaque cuspide forti 
et notum bello Xanthum vastumque Thoonem. 
post hos infestos Chromiumque et Echemmona telo 
proturbat celeri pariterque ad Tartara mittit. 
tu quoque Tydidae prostratus, Pandare, dextra 
occidis, infelix, accepto vulnere tristi,  
dextera qua naris fronti coniungitur imae; 
dissipat et cerebrum galeae cum parte revulsum 
ossaque confossa spargit Tydeius ensis. 
iamque manum Aeneas simul et Calydonius heros 
contulerant iactis inter se comminus hastis 
undique rimabant inimico corpora ferro 
et modo cedebant retro, modo deinde coibant. 
postquam utrique diu steterant nec vulnera magnus 
qua daret infesto Tydides ense videbat, 
saxum ingens, medio quod forte iacebat in agro, 
bis seni quod vix iuvenes tellure moverent, 
sustulit et magno conamine misit in hostem. 
ille ruit prostratus humi cum fortibus armis; 
quem Venus aethereas genetrix delapsa per auras 
accipit et nigra corpus caligine condit. 
non tulit Oenides animis nebulasque per ipsas 
fertur et in Venerem flagrantibus irruit armis 
et neque quem demens ferro petat inspicit..... 
caelestemque manum mortali vulnerat hasta. 
icta petit caelum terris Cytherea relictis  
atque ibi sidereae queritur sua vulnera matri. 
Dardanium Aenean servat Troianus Apollo 
accenditque animos iterumque ad bella reducit. 
undique consurgunt acies et pulvere caelum 
conditur horrendisque sonat clamoribus aether. 
hic alius rapido deiectus in aequora curru 
proteritur pedibusque simul calcatur equorum 
atque alius volucri traiectus tempora telo 
cornipedis tergo pronus ruit; illius ense 
deiectum longe caput a cervice cucurrit; 
hic iacet exanimis fuso super arma cerebro 
sanguine manat humus, campi sudore madescunt. 
emicat interea Veneris pulcherrima proles 
densaque Graiorum premit agmina nudaque late 
terga metit gladio funestaque proelia miscet. 
nec cessat spes una Phrygum fortissimus Hector 
sternere caede viros atque agmina vertere Graium. 
ut lupus in campis pecudes cum vidit apertis 
non actor gregis ipse, comes non horrida terret 
turba canum, fremit esuriens et neglegit omnes 
in mediosque greges avidus ruit haut secus Hector  
invadit Danaos et territat ense cruento. 
deficiunt Graiorum acies, Phryges acrius instant 
attolluntque animos geminat victoria vires. 
ut vidit socios infesto cedere marte 
rex Danaum, sublimis equo volat agmina circum 
hortaturque duces animosque in proelia firmat. 
mox ipse in medios audax se proripit hostes 
oppositasque acies stricto diverberat ense. 
ut Libycus cum forte leo procul agmina vidit 
laeta boum passim virides errare per herbas, 
attollit cervice iubas sitiensque cruoris 
in mediam erecto contendit pectore turbam 
sic ferus Atrides adversos fertur in hostes 
infestaque Phrygum proturbat cuspide turmas. 
virtus clara ducis vires accendit Achivum 
et spes exacuit languentia militis arma 
funduntur Teucri, Danai laetantur ovantes. 
tandem hic Aenean immisso tendere curru 
conspicit Atrides stricto concurrere ferro 
comparat et iaculum, quantas furor ipse movebat, 
viribus intorquet, quod detulit error ab illo  
pectus in aurigae stomachoque infigitur alto 
ille ruens ictu media inter lora rotasque 
voluitur et vitam calido cum sanguine fundit. 
ingemit Aeneas curruque animosus ab alto 
desilit et valido Crethonaque comminus ictu 
Orsilochumque ferit, quorum post funera victor 
Paphlagonum ductor Menelai concidit armis, 
Antilochique Mydon; post hos Iovis inclita proles 
Sarpedon bellum funestaque proelia miscet. 
quem contra infelix non aequis dimicat armis 
Tlepolomus magno satus Hercule, sed neque vires 
hunc servare patris nec tot potuere labores, 
quin caderet tenuemque daret de corpore vitam. 
saucius egreditur medio certamine belli 
Sarpedon, fraudisque subit commentor Vlixes 
et septem iuvenum pulcherrima corpora fundit. 
hinc pugnat patriae columen Mavortius Hector,  
illinc Tydides sternuntur utrimque virorum 
corpora per campos et sanguine prata rigantur; 
pugnat bellipotens casta cum Pallade Mavors 
ingentemque movet clipeum; quem sancta virago 
egit et extrema percussum cuspide caedit  
attonitumque simul caelum petere ipsa coegit; 
hic ille aethereo queritur sua vulnera regi 
saucius et magni genitoris iurgia suffert. 
interea magnis Acamantem viribus Aiax 
interimit, vastumque capit Menelaus Adrastum 
et rapit ad classes manibus post terga revinctis, 
ut vivo ducat laetos ex hoste triumphos. 
incumbunt Danai, cedit Troiana iuventus 
tergaque nuda tegit; sensit Mavortius Hector 
pro Danais pugnare deos validasque suorum 
virginis armigerae subduci numine vires, 
continuoque petit muros Hecabenque vocari 
imperat et divae placari numina suadet. 
protinus armatas innuptae Pallados arces 
Iliades subeunt festis altaria sertis 
exornant caeduntque sacras ex more bidentes.  
dumque preces Hecabe supplex ad templa Minervae 
pro caris genetrix natis et coniuge fundit, 
interea Glaucus stricto decernere ferro 
cum Diomede parat nomenque genusque roganti 
qui sit et unde ferat, magnis cum viribus hastam 
mittere temptabat; temptanti Aetolius heros 
quo ruis? exclamat quae te, scelerate, furentem 
mens agit inparibus mecum concurrere telis? 
hospitis arma vides, Veneris qui vulnere dextram 
perculit et summo pupugit certamine Martem. 
pone truces animos infestaque tela coerce. 
post haec inter se posito certamine pugnae 
commutant clipeos inimicaque proelia linquunt. 
colloquium petit interea fidissima coniunx 
Hectoris Andromache parvumque a pectore natum 
Astyanacta tenet; cuius dum maximus heros 
oscula parva petit, subito perterritus infans 
convertit timidos materna ad pectora vultus 
terribilemque fugit galeam cristamque comantem. 
utque caput iuvenis posito detexerat aere, 
protinus infantem geminis amplectitur ulnis 
attollensque manus precor, o pater optime dixit, 
ut meus hic, pro quo tua numina, natus, adoro, 
virtutes patrias primis imitetur ab annis. 
haec ait et portis acies petit acer apertis;  
una deinde Paris. postquam in certamina ventum est, 
protinus in medium procedit maximus Hector 
Graiorumque duces invictis provocat armis. 
nec mora continuo fraudis commentor Vlixes 
et ferus Idomeneus et iunctus gente paterna 
Meriones Graiumque simul dux acer Atrides 
Aiacesque duo et claris speciosus in armis 
Eurypylus magnoque Thoas Andraemone natus 
quique manum Veneris violavit vulnere tristi 
procedunt; aberat nam Troum terror Achilles 
et cithara dulci divum lenibat amores. 
ergo ubi deiectis auratam regis Atridae 
sortibus in galeam magnus processerat Aiax, 
principio iactis committunt proelia telis 
mox rigidos stringunt enses et fortibus armis 
decernunt partesque oculis rimantur apertas 
et modo terga petunt, duros modo fortibus ictus 
depellunt clipeis; ingens ad sidera clamor 
tollitur et vastis impletur vocibus aer. 
non sic saetigeri exacuunt fervoribus iras 
pectoribusque petunt vastis, modo dentibus uncis  
fortia terga premunt spumantque per ora vicissim 
fumiferae nubes concretaque fulgura et ignes 
iactantur magnoque implentur murmure silvae 
tales Priamides ardorque Aiacis in armis 
alterni librant gladios et vulnera miscent. 
tandem animis teloque furens Telamonius Aiax 
insignem bello petit Hectora, quaque patebat 
nuda viri cervix, fulgentem derigit ensem 
ille ictum celeri praevidit callidus astu 
tergaque summisit ferrumque umbone repellit. 
sed levis extremas clipei perlabitur oras 
ensis et exiguo cervicem vulnere libat. 
acrius impugnans rursus consurgit in hostem 
Priamides nec iam ferro Telamone creatum,  
sed magno saxi iactu petit; at ferus Aiax 
ingentem clipeo septemplice reppulit ictum 
et iuvenem saxo percussum sternit eodem. 
quem levat exceptum Grais inimicus Apollo 
integratque animum; iam rursus ad arma coibant. 
stringebant iterum gladios, cum fessus in undas 
coeperat igniferos Titan immergere currus 
noxque subire polum iuxta mittuntur, utrosque 
qui dirimant a caede viros; nec segnius illi 
deponunt animos. tum bello maximus Hector 
quae te terra virum, qui te genuere parentes? 
viribus es proles generosa atque inclita dixit. 
at contra se ferre parat Telamonius Aiax 
Hesiona de matre vides Telamone creatum, 
nobilis est domus et fama generosa propago. 
Hector, ut Hesionae nomen casusque recordans, 
absistamus ait, sanguis communis utrique est 
et prior Aeaciden aurato munerat ense 
inque vicem, quo se bellator cinxerat Aiax, 
accipit insignem vario caelamine balteum.  
post haec extemplo Troum Danaumque catervae 
discedunt caelumque tegit nox atra tenebris. 
implentur dapibus largis Bacchique liquore 
atque avidi placido tradunt sua corpora somno. 
postera cum primum stellas Aurora fugarat, 
in coetum venere Phryges; tunc maximus Hector 
cum sociis memorans hesternae funera caedis 
suadet ut invictis Helene reddatur Achivis 
praedaque quae duros Menelai mulceat ignes 
idque placet cunctis. tum saevo missus Atridae 
pertulit Idaeus Troum mandata; neque ille 
aut animum praedae aut dictis accommodat aures, 
ultro etiam castris Idaeum excedere iussit. 
paruit is monitis iterumque ad castra reversus 
Troiae contemptum duro se reddit ab hoste. 
interea Danai confusi caede suorum 
ingentes struxere pyras collectaque passim 
fortia tradiderunt sociorum corpora flammis; 
tum renovant vires et vallum robore cingunt.  
ut nitidum Titan radiis patefecerat orbem, 
convocat in coetum superos Iovis et monet, armis 
ne contra sua dicta velint contendere divi. 
ipse per aethereas caeli delabitur auras 
umbrosisque simul consedit montibus Idae 
inde acies videt Iliacas dextraque potenti 
sustinet auratas aequato pondere lances 
fataque dura Phrygum casusque expendit Achivum 
et Graium clades gravibus praeponderat armis. 
interea Danaos ingenti concitus ira 
Priamides agit et totis gravis imminet armis, 
unum quippe decus Phrygiae; turbantur Achivi 
Doricaque ingenti complentur castra tumultu. 
hortatur socios murisque inclusus Atrides 
languentes animos iuvenum in certamina firmat. 
princeps Tydides ardentibus emicat armis 
per mediosque hostes immani turbine fertur. 
hic illi occurrit fatis Agelaus iniquis, 
telum immane manu quatiens, quem maximus heros 
occupat et duro medium transverberat ense. 
hinc Phrygas Aiacis vastis protectus in armis 
Teucer agit spargitque leves in terga sagittas.  
Gorgythiona ferum letali vulnere fundit, 
mox alias acies petit aurigamque superbi 
Hectoris obtruncat. quem saxo Troius heros 
occupat excussoque incautum proterit arcu 
ast illum fidi rapiunt de caede sodales 
prostratumque levant. ruit undique turbidus Hector 
adversasque acies infesta cuspide terret. 
se rursus Danai turbati caede suorum 
convertunt, iterumque leves in castra catervae 
confugiunt portasque obiecto robore firmant. 
at Phryges obsidunt inclusos aggere Graios 
excubituque premunt muros flammisque coronant. 
cetera per campos sternunt sua corpora pubes 
indulgentque mero curasque animosque resolvunt. 
attoniti Danaum proceres discrimine tanto 
nec dapibus relevant animos nec corpora curant, 
sed miseri sua fata gemunt. mox hoste repulso 
legatos mittunt dextramque hortantur Achillis, 
ut ferat auxilium miseris. Thetideius heros  
nec Danaum capit aure preces nec munera regis 
ulla referre cupit; non illum redditus ignis 
aut intacta suo Briseis corpore movit 
irrita legati referunt responsa Pelasgis 
et dapibus curant animos lenique sopore. 
alterius tenebrae tarde labentibus astris 
restabatque super tacitae pars tertia noctis, 
cum Danaum iussu castris Aetolius heros 
egreditur sociumque sibi delegit Vlixem, 
qui secum tacitae sublustri noctis in umbra 
scrutetur studio, quae sit fiducia Troum 
quidve agitent quantasve parent in proelia vires. 
dumque iter horrendum loca pernoctata paventes 
carpebant, venit ecce Dolon, quem Troia pubes 
miserat, ut Danaum sollerti pectore vires 
perspiceret sensusque ducum plebisque referret. 
quem procul ut vidit socius Diomedis Vlixes,  
abdiderant occultantes sua corpora furtim 
post densos frutices, dum spe percussus inani 
Tros Eumediades cursu praecederet illos, 
ne facile oppressus gressum in sua castra referret. 
post ubi transierat fidens animoque manuque, 
prosiluere viri iuvenemque evadere cursu  
conantem capiunt ferroque manuque minantur. 
ille timore pavens vitam concedite dixit, 
hoc unum satis est; quod si perstatis in ira, 
quanta ex morte mea capietis praemia laudis? 
at si cur veniam tacitis exquiritis umbris 
maxima Troia mihi currum promisit Achillis, 
si vestras cepisset opes. haec dona secutus 
in dubios casus, coram quod cernitis ipsi, 
infelix cecidi. nunc vos per numina divum, 
per mare, per Ditis fluctus obtestor opaci, 
ne rapere hanc animam crudeli caede velitis. 
haec pro concessa referetis dona salute 
consilium Priami regis remque ordine gentis 
expediam Phrygiae. postquam quid Troia pararet 
cognovere viri, fauces mucrone recluso  
detrudunt iuvenis post haec tentoria Rhesi 
intrant atque ipsum somno vinoque sepultum 
obtruncant spoliantque virum fusosque per herbam 
exanimant socios; tum tristi caede peracta 
praeda umeros onerant, multo et candore nitentes 
Thraecis equos rapiunt, quos nec praecederet Eurus 
nec posset volucri cursu superare sagitta. 
inde iterum Argolicas primae sub tempore lucis 
ad classes redeunt; quos Nestoris accipit aetas 
ac recipit portis. postquam sua castra tenebant, 
facta duci referunt laudat Pelopeius heros, 
fessaque iucundae tradunt sua membra quieti. 
lux exorta viros in pristina bella remisit, 
instaurantque animos recreato milite pugnae 
Dardanidum Danaumque duces volat undique nubes 
telorum et ferro ferrum sonat, undique mixtis 
inter se strident mucronibus instat utrimque 
densa acies mixtusque fluit cum sanguine sudor. 
tandem ferventi Danaum rex concitus ira 
Antiphon ingenti prostratum vulnere fudit  
Pisandrumque simul fratremque ad bella ruentem 
Hippolochum; post hos gladio petit Iphidamanta. 
hic frater dextram iaculo ferit; ille dolore 
acrior accepto fugientem Antenore natum 
persequitur traxitque ferox cum vulnere poenas. 
Hector tum pugnae subit acri concitus ira 
Priamides et percussos agit undique Graios; 
nec Paris hostiles cessat prosternere turmas 
Eurypylique femur contento vulnerat arcu. 
incumbunt Troes, fugiunt in castra Pelasgi 
viribus exhaustis et vastis undique firmant 
obicibus muros; tum saxo Martius Hector 
perfringit portas ferrataque robora laxat. 
inrumpunt aditus Phryges atque in limine primo 
restantes sternunt Graios valloque catervas 
deturbant, alii scalas in moenia poscunt 
et iaciunt ignes auget victoria vires. 
de muris pugnant Danai puppesque per altas  
saxa volant, subeunt acta testudine Troes 
ascenduntque aditus et postes viribus intrant. 
turbati fugiunt omnes in castra Pelasgi 
et scandunt puppes; instat Troiana iuventus 
telaque crebra iacit resonat clamoribus aether. 
Neptunus vires Danais animumque ministrat 
pugna ingens oritur, furit istinc hostis et illinc. 
Idomenei dextra cadit Asius; Hector atrocem 
Amphimachum obtruncat nec non occumbit in armis 
Anchisae gener Alcathous, quem fuderat ense 
magnanimus ductor Rhytieus; tum fervidus hasta 
Deiphobus ferit Ascalaphum mergitque sub umbras. 
Hector ubique ferox violento pectore saevit, 
quem saxo ingenti percussum maximus Aiax 
depulit et toto prostratum corpore fudit. 
concurrit Troiana manus iuvenemque vomentem 
sanguineos fluctus Xanthi lavere fluentis. 
inde iterum ad pugnam redeunt, fit maxima caedes 
amborum et manat tellus infecta cruore. 
Polydamas valido Prothoenora percutit ictu,  
Archelochumque Antenoriden Telamonius Aiax, 
Boeotumque Acamas Promachum, quem sternitatrocis 
Penelei dextra; inde cadit Priameia pubes 
pulsa metu vallumque et muros aggere saeptos 
transiliunt, alii fossas volvuntur in ipsas. 
advolat interea Danaum metus impiger Hector 
acrius insurgunt Troes ad Achaica bella, 
confugiunt iterum ad classes Agamemnonis alae 
atque inde adversis propellunt viribus hostem. 
fit pugna ante rates; saevit Mavortius Hector 
et poscit flammas totamque incendere classem 
apparat; huic validis obsistit viribus Aiax, 
stans prima in puppi, clipeoque incendia saeva 
sustinet et solus defendit mille carinas. 
hinc iaciunt Danai robustae cuspidis hastas, 
illinc ardentes taedas Phryges undique iactant  
per vastos sudor pugnantum defluit artus. 
non valet ulterius cladem spectare suorum 
Patroclus subitoque armis munitus Achillis 
provolat et falsa conterret imagine Troas. 
qui modo turbabant Danaos animoque fremebant, 
nunc trepidi fugiunt fugientibus imminet ille 
perturbatque ferox acies vastumque per agmen 
sternit et ingenti Sarpedona vulnere fundit 
et nunc hos cursu nunc illos praeterit ardens 
proeliaque horrendi sub imagine versat Achillis. 
quem postquam socias miscentem caede catervas 
turbantemque acies respexit fervidus Hector, 
tollit atrox animos vastisque inmanis in armis 
occurrit contra magnoque hunc increpat ore 
huc age nunc converte gradum, fortissime Achilles 
iam nosces, ultrix quid Troica dextera possit 
et quantum bello valeat fortissimus Hector. 
nam licet ipse suis Mavors te protegat armis, 
invito tamen haec perimet te dextera Marte. 
ille silet spernitque minas animosaque dicta, 
ut quem mentitur verus credatur Achilles. 
tunc prior intorquet collectis viribus hastam 
Dardanides, quam prolapsam celeri excipit ictu  
Patroclus redditque vices et mutua dona 
quod clipeo excussum viridi tellure resedit. 
tunc rigidos stringunt enses et comminus armis 
inter se miscent, donec Troianus Apollo 
mentitos vultus simulati pandit Achillis 
denudatque virum; quem bello maximus Hector 
pugnantem falsis postquam deprendit in armis, 
irruit et iuvenem nudato pectore ferro 
traicit et victor Vulcania detrahit arma. 
vindicat extincti corpus Telamonius Aiax 
oppositoque tegit clipeo. Priameia pubes 
laetitia exultat, Danai sua funera maerent. 
interea iuvenis tristi cum pube suorum 
Nestorides in castra ferunt miserabile corpus. 
tunc ut Pelidis aures diverberat horror; 
palluit infelix iuvenis, calor ossa reliquit, 
membra simul lacrimans materno nectit amictu,  
deflens Aeacides tristi de caede sodalis 
unguibus ora secat comptosque in pulvere crines 
deformat scindit firmas de pectore vestes 
et super extincti prostratus membra sodalis 
crudeles fundit questus atque oscula figit. 
mox ubi depositi gemitus lacrimaeque quierunt, 
non impune mei laetabere caede sodalis, 
Hector ait, magnoque meo, violente, dolori 
persolves poenas atque istis, victor, in armis, 
in quibus exultas, fuso moriere cruore. 
post haec accensus furiis decurrit ad aequor 
fortiaque arma Thetin supplex rogat illa relictis 
fluctibus auxilium Vulcani protinus orat. 
excitat Aetnaeos calidis fornacibus ignes 
Mulciber et validis fulvum domat ictibus aurum. 
mox effecta refert divinis artibus arma, 
evolat et Thetis quae postquam magnus Achilles 
induit, in clipeum vultus convertit atroces. 
illic Ignipotens mundi caelaverat arcem 
sideraque et liquidis redimitas undique nymphas 
fecerat et mire liquidas Nereidos arces 
Oceanum terris et cinctum Nerea circum 
annorumque vices dimensaque tempora noctis, 
quattuor et mundi partes, quantum Arctos ab Austro 
et quantum occasus roseo distaret ab ortu, 
Lucifer unde suis, unde Hesperus unus uterque 
exoreretur equis, et quantus in orbe mearet 
Luna cava et nitida lustraret lampade caelum; 
addideratque fretis sua numina Nerea magnum 
Oceanumque senem nec eundem Protea semper, 
Tritonasque feros et amantem Dorida fluctus;  
fecerat et liquidas mira Nereidas arte. 
terra gerit silvas horrendaque monstra ferarum 
fluminaque et montes cumque altis oppida muris, 
in quibus exercent leges annosaque iura 
certantes populi; sedet illic aequus utrisque 
iudex et litem discernit fronte severa. 
parte alia castae resonant Paeana puellae 
dantque choros molles et tympana dextera pulsat; 
ille lyrae graciles extenso pollice chordas 
percurrit septemque modos modulatur avenis 
carmina componunt mundi resonantia motum. 
rura colunt alii, sulcant gravia arva iuvenci 
maturasque metit robustus messor aristas 
et gaudet pressis immundus vinitor uvis; 
tondent prata greges, pendent in rupe capellae.  
haec inter mediis stabat Mars aureus armis,  
quem diva poesis reliquae circaque sedebant 
anguineis maestae Clotho Lachesisque capillis. 
talibus ornatus donis Thetideius heros 
in medias acies immani turbine fertur, 
cui vires praebet casta cum Pallade Iuno 
dantque animos iuveni vidit Cythereius heros 
occurritque viro, sed non cum viribus aequis 
Aeacidae nec corpus erat, tamen ira coegit 
conferre invictis iuvenem cum viribus arma. 
quem nisi servasset magnarum rector aquarum, 
ut profugus Latiis Troiam repararet in arvis 
Augustumque genus claris submitteret astris, 
non clarae gentis nobis mansisset origo.  
inde agit Aeacides infesta cuspide Teucros 
ingentemque modum prosternit caede virorum, 
sanguinis Hectorei sitiens; at Dardana pubes 
confugit ad Xanthi rapidos perterrita fluctus 
auxiliumque petit divini fluminis; ille 
instat et in mediis bellatur gurgitis undis. 
ira dabat vires; stringuntur sanguine ripae 
sparsaque per totos volvuntur corpora fluctus. 
at Venus et Phrygiae gentis tutator Apollo 
cogunt in Danaos Xanthi consurgere fluctus, 
ut fera terribili miscentem proelia dextra 
obruat Aeaciden qui protinus undique totis 
expatiatur aquis et vasto gurgite praeceps 
volvitur atque virum torrentibus inpedit undis 
praetardatque gradus; ille omni corpore saevas 
contra pugnat aquas adversaque flumina rumpit 
et modo disiectos umeris modo pectore vasto 
propellit fluctus. quem longe provida Iuno 
asseruit, rapidae quia cederet, ignibus, undae,  
sanctaque pugnarunt inter se numina divum. 
rursus agit Phrygias ingenti caede catervas 
horridus Aeacides bellique ardore resumpto 
funereas acies horrendaque proelia miscet, 
non illum vis ulla movet, non saeva fatigant 
pectora bellando; vires successus adauget. 
percussi dubitant trepida formidine Troes 
atque intra muros exhausta paene salute 
confugiunt portasque obiecto robore firmant. 
unus tota salus in quo Troiana manebat 
Hector adest, quem non durae timor undique mortis, 
non patriae tenuere preces, quin obvius iret 
et contra magnum contendere vellet Achillem. 
quem procul ut vidit tectum caelestibus armis, 
ante oculos subito visa est Tritonia Pallas 
pertimuit clausisque fugit sua moenia circum 
infelix portis; sequitur Nereius heros. 
in somnis veluti, cum pectora terruit ira, 
hic cursu super insequitur, fugere ille videtur, 
festinantque ambo, gressum labor ipse moratur 
alternis poterant insistere coepta periclis, 
nec requies aderat timor undique concitat iras. 
spectant de muris miseri sua fata parentes 
pallentemque vident supremo tempore natum 
quem iam summa dies suprema luce premebat. 
huic subito ante oculos similis Tritonia fratri 
occurrens iuvenem simulato decipit ore, 
nam cum Deiphobi tutum se credidit armis, 
transtulit ad Danaos iterum sua numina Pallas. 
concurrunt iactis inter se comminus hastis 
invicti iuvenes hic vastis intonat armis, 
ille hostem validum nequiquam umbone repellit 
alternisque ferox mutat congressibus ictus. 
sudor agit rivos, ensem terit horridus ensis, 
collatusque haeret pede pes et dextera dextrae. 
hastam iam manibus saevus librabat Achilles 
inque virum magnis emissam viribus egit; 
quam praeterlapsam vitavit callidus Hector. 
exclamant Danai. contra Priameius heros  
vibratum iaculum Vulcania torquet in arma. 
nec successus adest, nam duro inflectitur auro 
dissiluitque mucro gemuerunt agmina Troum. 
concurrunt iterum collatis fortiter armis 
inque vicem duros evitant comminus enses. 
nec sufferre valet ultra iam sorte suprema 
instantem Aeaciden defectis viribus Hector; 
dumque retro cedit fraternaque rebus in artis 
respicit auxilia et nullam videt esse salutem, 
sensit adesse dolos quid agat? quae numina supplex 
invocet? et toto languescunt corpore vires 
auxiliumque negant; retinet vix dextera ferrum, 
nox oculos inimica tegit nec subvenit ullum 
defesso auxilium; pugnat moriturus et alto 
corde premit gemitus. instat Nereius heros 
turbatumque premit procul undique, tunc iacit hastam 
et medias rigida transfixit cuspide fauces. 
exultant Danai, Troes sua vulnera deflent. 
tunc sic amissis infelix viribus Hector 
en concede meos miseris genitoribus artus, 
quos pater infelix multo mercabitur auro 
dona feres victor. Priami nunc filius orat  
te primum, dux ille ducum, quem Graecia solum 
pertimuit si, nec precibus nec munere victus, 
nec lacrimis miseri nec clara gente moveris, 
afflicti miserere patris moveat tua Peleus 
pectora pro Priamo, pro nostro pignore Pyrrhus. 
talia Priamides; quem contra durus Achilles 
quid mea supplicibus temptas inflectere dictis 
pectora, quem possem direptum more ferarum, 
si sineret natura, meis absumere malis? 
te vero tristesque ferae cunctaeque volucres 
diripient, avidique canes tua viscera pascent. 
haec ex te capient Patrocli gaudia manes, 
si capiunt umbrae. dum talia magnus Achilles 
ore truci iactat, vitam miserabilis Hector 
reddidit. hunc animi nondum satiatus Achilles 
deligat ad currum pedibusque exsanguia membra 
ter circum muros victor trahit altius ipsos 
fert domini successus equos. tum maximus heros 
detulit ad Danaos foedatum pulvere corpus. 
laetantur Danai, plangunt sua funera Troes 
et pariter captos deflent cum funere muros.  
interea victor defleti corpus amici 
funerat Aeacides pompasque ad funera ducit. 
ter circa tumulum miseros rapit Hectoris artus 
et vapido cineri ludorum indicit honores. 
Tydides tyrsin cursu pedibusque ferocem 
Merionem superat; luctando vincitur Aiax, 
cuius decepit vires Laertius astus; 
caestibus adversos cunctos superavit Epeos 
et disco forti Polypoetes depulit omnes 
Merionesque arcu; tandem certamine misso 
in sua castra redit turbis comitatus Achilles. 
flent miseri amissum Phryges Hectora, totaque maesto 
Troia sonat planctu; fundit miseranda querellas 
infelix Hecabe saevisque arat unguibus ora 
Andromacheque suas scindit de pectore vestes,  
heu tanto spoliata viro. ruit omnis in uno 
Hectore causa Phrygum, ruit hoc defensa senectus 
afflicti miseranda patris. quem nec sua coniunx 
turbaque natorum nec magni gloria regni 
oblitum tenuit uitae, quin iret inermis 
et solum invicti castris se redderet hostis. 
mirantur Danaum proceres, miratur et ipse 
Aeacides animum miseri senis; ille trementes 
affusus genibus tendens ad sidera palmas 
haec ait o Graiae gentis fortissime Achilles, 
o regnis inimice meis, te Dardana solum 
victa tremit pubes, te sensit nostra senectus 
crudelem nimium nunc sis mitissimus, oro, 
et patris afflicti genibus miserere precantis 
donaque quae porto miseri pro corpore nati 
accipias; si nec precibus nec flecteris auro, 
in senis extremis tua dextera saeviat annis 
saltem saeva pater comitabor funera nati. 
nec vitam mihi nec magnos concedere honores 
sed funus crudele meum miserere parentis 
et pater esse meo mitis de corpore disce. 
Hectoris interitu vicisti Dardana regna, 
vicisti Priamum sortis reminiscere victor 
humanae variosque ducum tu respice casus. 
his tandem precibus grandaevum motus Achilles 
allevat a terra corpusque exsangue parenti 
reddidit Hectoreum. post haec sua dona reportat 
in patriam Priamus tristesque ex more suorum 
apparat exequias supremaque funera ducit. 
tum pyra construitur, qua bis sex corpora Graium 
quadrupedesque adduntur equi currusque tubaeque 
cumque cavis galeis clipeique Argivaque tela. 
haec super ingenti gemitu componitur Hector 
stant circum Iliades matres manibusque decoros 
abrumpunt crines laniataque pectora plangunt 
illo namque rogo natorum funera cernunt.  
tollitur et iuvenum magno cum murmure clamor 
flebilis ardebat flamma namque Ilion illa. 
inter quos gemitus laniato pectore coniunx 
provolat Andromache mediosque inmittere in ignes 
se cupit Astyanacta tenens, quam iussa suorum 
turba rapit; contra tamen omnibus usque resistit, 
donec conlapsae ceciderunt robora flammae 
inque leves abiit tantus dux ille favillas. 
Sed iam siste gradum finemque inpone labori, 
Calliope, vatisque tui moderare carinam, 
Remis quem cernis stringentem litora paucis. 
Iamque tenet portum metamque potentis Homeri 
Pieridum comitata cohors, summitte rudentes  
Sanctaque virgineos lauro redimita capillos 
Ipsa tuas depone lyras. ades, inclita Pallas, 
Tuque fave cursu vatis iam, Phoebe, peracto.  