BELLVM CIVILE LIBER PRIMVS 
Bella per Emathios plus quam ciuilia campos 
iusque datum sceleri canimus, populumque potentem 
in sua uictrici conuersum uiscera dextra 
cognatasque acies, et rupto foedere regni 
certatum totis concussi uiribus orbis 
in commune nefas, infestisque obuia signis 
signa, pares aquilas et pila minantia pilis. 
quis furor, o ciues, quae tanta licentia ferri? 
gentibus inuisis Latium praebere cruorem 
cumque superba foret Babylon spolianda tropaeis 
Ausoniis umbraque erraret Crassus inulta 
bella geri placuit nullos habitura triumphos? 
heu, quantum terrae potuit pelagique parari 
hoc quem ciuiles hauserunt sanguine dextrae, 
unde uenit Titan et nox ubi sidera condit 
quaque dies medius flagrantibus aestuat horis  
et qua bruma rigens ac nescia uere remitti 
astringit Scythico glacialem frigore pontum! 
sub iuga iam Seres, iam barbarus isset Araxes 
et gens siqua iacet nascenti conscia Nilo. 
tum, si tantus amor belli tibi, Roma, nefandi, 
totum sub Latias leges cum miseris orbem, 
in te uerte manus nondum tibi defuit hostis. 
at nunc semirutis pendent quod moenia tectis 
urbibus Italiae lapsisque ingentia muris 
saxa iacent nulloque domus custode tenentur 
rarus et antiquis habitator in urbibus errat, 
horrida quod dumis multosque inarata per annos 
Hesperia est desuntque manus poscentibus aruis, 
non tu, Pyrrhe ferox, nec tantis cladibus auctor 
Poenus erit nulli penitus descendere ferro 
contigit; alta sedent ciuilis uolnera dextrae. 
quod si non aliam uenturo fata Neroni 
inuenere uiam magnoque aeterna parantur 
regna deis caelumque suo seruire Tonanti 
non nisi saeuorum potuit post bella gigantum, 
iam nihil, o superi, querimur; scelera ipsa nefasque 
hac mercede placent. diros Pharsalia campos 
inpleat et Poeni saturentur sanguine manes, 
ultima funesta concurrant proelia Munda, 
his, Caesar, Perusina fames Mutinaeque labores 
accedant fatis et quas premit aspera classes 
Leucas et ardenti seruilia bella sub Aetna, 
multum Roma tamen debet ciuilibus armis 
quod tibi res acta est. te, cum statione peracta 
astra petes serus, praelati regia caeli  
excipiet gaudente polo seu sceptra tenere 
seu te flammigeros Phoebi conscendere currus 
telluremque nihil mutato sole timentem 
igne uago lustrare iuuet, tibi numine ab omni 
cedetur, iurisque tui natura relinquet 
quis deus esse uelis, ubi regnum ponere mundi. 
sed neque in Arctoo sedem tibi legeris orbe 
nec polus auersi calidus qua uergitur Austri, 
unde tuam uideas obliquo sidere Romam. 
aetheris inmensi partem si presseris unam, 
sentiet axis onus. librati pondera caeli 
orbe tene medio; pars aetheris illa sereni 
tota uacet nullaeque obstent a Caesare nubes. 
tum genus humanum positis sibi consulat armis 
inque uicem gens omnis amet; pax missa per orbem 
ferrea belligeri conpescat limina Iani. 
sed mihi iam numen; nec, si te pectore uates 
accipio, Cirrhaea uelim secreta mouentem 
sollicitare deum Bacchumque auertere Nysa 
tu satis ad uires Romana in carmina dandas. 
fert animus causas tantarum expromere rerum, 
inmensumque aperitur opus, quid in arma furentem 
inpulerit populum, quid pacem excusserit orbi. 
inuida fatorum series summisque negatum 
stare diu nimioque graues sub pondere lapsus 
nec se Roma ferens. sic, cum conpage soluta 
saecula tot mundi suprema coegerit hora 
antiquum repetens iterum chaos, omnia mixtis 
sidera sideribus concurrent, ignea pontum  
astra petent, tellus extendere litora nolet 
excutietque fretum, fratri contraria Phoebe 
ibit et obliquum bigas agitare per orbem 
indignata diem poscet sibi, totaque discors 
machina diuolsi turbabit foedera mundi. 
in se magna ruunt laetis hunc numina rebus 
crescendi posuere modum. nec gentibus ullis 
commodat in populum terrae pelagique potentem 
inuidiam Fortuna suam. tu causa malorum 
facta tribus dominis communis, Roma, nec umquam 
in turbam missi feralia foedera regni. 
o male concordes nimiaque cupidine caeci, 
quid miscere iuuat uires orbemque tenere 
in medio? dum terra fretum terramque leuabit 
aer et longi uoluent Titana labores 
noxque diem caelo totidem per signa sequetur, 
nulla fides regni sociis, omnisque potestas 
inpatiens consortis erit. nec gentibus ullis 
credite nec longe fatorum exempla petantur 
fraterno primi maduerunt sanguine muri. 
nec pretium tanti tellus pontusque furoris 
tunc erat exiguum dominos commisit asylum. 
temporis angusti mansit concordia discors 
paxque fuit non sponte ducum; nam sola futuri 
Crassus erat belli medius mora. qualiter undas 
qui secat et geminum gracilis mare separat Isthmos  
nec patitur conferre fretum, si terra recedat, 
Ionium Aegaeo frangat mare, sic, ubi saeua 
arma ducum dirimens miserando funere Crassus 
Assyrias Latio maculauit sanguine Carrhas, 
Parthica Romanos soluerunt damna furores. 
plus illa uobis acie, quam creditis, actum est, 
Arsacidae bellum uictis ciuile dedistis. 
diuiditur ferro regnum, populique potentis, 
quae mare, quae terras, quae totum possidet orbem, 
non cepit fortuna duos. nam pignora iuncti 
sanguinis et diro ferales omine taedas 
abstulit ad manes Parcarum Iulia saeua 
intercepta manu. quod si tibi fata dedissent 
maiores in luce moras, tu sola furentem 
inde uirum poteras atque hinc retinere parentem 
armatasque manus excusso iungere ferro, 
ut generos soceris mediae iunxere Sabinae. 
morte tua discussa fides bellumque mouere 
permissum ducibus. stimulos dedit aemula uirtus. 
tu, noua ne ueteres obscurent acta triumphos 
et uictis cedat piratica laurea Gallis, 
Magne, times; te iam series ususque laborum 
erigit inpatiensque loci fortuna secundi; 
nec quemquam iam ferre potest Caesarue priorem 
Pompeiusue parem. quis iustius induit arma  
scire nefas magno se iudice quisque tuetur; 
uictrix causa deis placuit sed uicta Catoni. 
nec coiere pares. alter uergentibus annis 
in senium longoque togae tranquillior usu 
dedidicit iam pace ducem, famaeque petitor 
multa dare in uolgus, totus popularibus auris 
inpelli plausuque sui gaudere theatri, 
nec reparare nouas uires, multumque priori 
credere fortunae. stat magni nominis umbra, 
qualis frugifero quercus sublimis in agro 
exuuias ueteris populi sacrataque gestans 
dona ducum nec iam ualidis radicibus haerens 
pondere fixa suo est, nudosque per aera ramos 
effundens trunco, non frondibus, efficit umbram, 
et quamuis primo nutet casura sub Euro, 
tot circum siluae firmo se robore tollant, 
sola tamen colitur. sed non in Caesare tantum 
nomen erat nec fama ducis, sed nescia uirtus 
stare loco, solusque pudor non uincere bello. 
acer et indomitus, quo spes quoque ira uocasset, 
ferre manum et numquam temerando parcere ferro, 
successus urguere suos, instare fauori 
numinis, inpellens quidquid sibi summa petenti 
obstaret gaudensque uiam fecisse ruina, 
qualiter expressum uentis per nubila fulmen 
aetheris inpulsi sonitu mundique fragore 
emicuit rupitque diem populosque pauentes 
terruit obliqua praestringens lumina flamma  
in sua templa furit, nullaque exire uetante 
materia magnamque cadens magnamque reuertens 
dat stragem late sparsosque recolligit ignes. 
hae ducibus causae; suberant sed publica belli 
semina, quae populos semper mersere potentis. 
namque, ut opes nimias mundo fortuna subacto 
intulit et rebus mores cessere secundis 
praedaque et hostiles luxum suasere rapinae, 
non auro tectisue modus, mensasque priores 
aspernata fames; cultus gestare decoros 
uix nuribus rapuere mares; fecunda uirorum 
paupertas fugitur totoque accersitur orbe 
quo gens quaeque perit; tum longos iungere fines 
agrorum, et quondam duro sulcata Camilli 
uomere et antiquos Curiorum passa ligones 
longa sub ignotis extendere rura colonis. 
non erat is populus quem pax tranquilla iuuaret, 
quem sua libertas inmotis pasceret armis. 
inde irae faciles et, quod suasisset egestas, 
uile nefas, magnumque decus ferroque petendum 
plus patria potuisse sua, mensuraque iuris 
uis erat hinc leges et plebis scita coactae 
et cum consulibus turbantes iura tribuni; 
hinc rapti fasces pretio sectorque fauoris 
ipse sui populus letalisque ambitus urbi  
annua uenali referens certamina Campo;  
hinc usura uorax auidumque in tempora fenus 
et concussa fides et multis utile bellum. 
iam gelidas Caesar cursu superauerat Alpes 
ingentisque animo motus bellumque futurum 
ceperat. ut uentum est parui Rubiconis ad undas, 
ingens uisa duci patriae trepidantis imago 
clara per obscuram uoltu maestissima noctem 
turrigero canos effundens uertice crines 
caesarie lacera nudisque adstare lacertis 
et gemitu permixta loqui quo tenditis ultra? 
quo fertis mea signa, uiri? si iure uenitis, 
si ciues, huc usque licet. tum perculit horror 
membra ducis, riguere comae gressumque coercens 
languor in extrema tenuit uestigia ripa. 
mox ait o magnae qui moenia prospicis urbis 
Tarpeia de rupe Tonans Phrygiique penates 
gentis Iuleae et rapti secreta Quirini 
et residens celsa Latiaris Iuppiter Alba 
Vestalesque foci summique o numinis instar 
Roma, faue coeptis. non te furialibus armis 
persequor en, adsum uictor terraque marique 
Caesar, ubique tuus liceat modo, nunc quoque miles. 
ille erit ille nocens, qui me tibi fecerit hostem. 
inde moras soluit belli tumidumque per amnem 
signa tulit propere sicut squalentibus aruis 
aestiferae Libyes uiso leo comminus hoste 
subsedit dubius, totam dum colligit iram; 
mox, ubi se saeuae stimulauit uerbere caudae 
erexitque iubam et uasto graue murmur hiatu 
infremuit, tum torta leuis si lancea Mauri 
haereat aut latum subeant uenabula pectus,  
per ferrum tanti securus uolneris exit. 
fonte cadit modico paruisque inpellitur undis 
puniceus Rubicon, cum feruida canduit aestas, 
perque imas serpit ualles et Gallica certus 
limes ab Ausoniis disterminat arua colonis. 
tum uires praebebat hiemps atque auxerat undas 
tertia iam grauido pluuialis Cynthia cornu 
et madidis Euri resolutae flatibus Alpes. 
primus in obliquum sonipes opponitur amnem 
excepturus aquas; molli tum cetera rumpit 
turba uado faciles iam fracti fluminis undas. 
Caesar, ut aduersam superato gurgite ripam 
attigit, Hesperiae uetitis et constitit aruis, 
hic ait hic pacem temerataque iura relinquo; 
te, Fortuna, sequor. procul hinc iam foedera sunto; 
credidimus satis his, utendum est iudice bello. 
sic fatus noctis tenebris rapit agmina ductor 
inpiger, et torto Balearis uerbere fundae  
ocior et missa Parthi post terga sagitta, 
uicinumque minax inuadit Ariminum, et ignes 
solis Lucifero fugiebant astra relicto. 
iamque dies primos belli uisura tumultus 
exoritur; sed sponte deum, seu turbidus Auster 
inpulerat, maestam tenuerunt nubila lucem. 
constitit ut capto iussus deponere miles 
signa foro, stridor lituum clangorque tubarum 
non pia concinuit cum rauco classica cornu. 
rupta quies populi, stratisque excita iuuentus 
deripuit sacris adfixa penatibus arma 
quae pax longa dabat nuda iam crate fluentis 
inuadunt clipeos curuataque cuspide pila 
et scabros nigrae morsu robiginis enses. 
ut notae fulsere aquilae Romanaque signa 
et celsus medio conspectus in agmine Caesar, 
deriguere metu, gelidos pauor occupat artus, 
et tacito mutos uoluunt in pectore questus. 
o male uicinis haec moenia condita Gallis, 
o tristi damnata loco! pax alta per omnes  
et tranquilla quies populos nos praeda furentum 
primaque castra sumus. melius, Fortuna, dedisses 
orbe sub Eoo sedem gelidaque sub Arcto 
errantisque domos, Latii quam claustra tueri. 
nos primi Senonum motus Cimbrumque ruentem 
uidimus et Martem Libyes cursumque furoris 
Teutonici quotiens Romam fortuna lacessit, 
hac iter est bellis. gemitu sic quisque latenti, 
non ausus timuisse palam uox nulla dolori 
credita, sed quantum, uolucres cum bruma coercet, 
rura silent, mediusque tacet sine murmure pontus, 
tanta quies. noctis gelidas lux soluerat umbras 
ecce, faces belli dubiaeque in proelia menti 
urguentes addunt stimulos cunctasque pudoris 
rumpunt fata moras iustos Fortuna laborat 
esse ducis motus et causas inuenit armis.  
expulit ancipiti discordes urbe tribunos 
uicto iure minax iactatis curia Gracchis. 
hos iam mota ducis uicinaque signa petentes 
audax uenali comitatur Curio lingua, 
uox quondam populi libertatemque tueri 
ausus et armatos plebi miscere potentes. 
utque ducem uarias uoluentem pectore curas 
conspexit dum uoce tuae potuere iuuari, 
Caesar, ait partes, quamuis nolente senatu 
traximus imperium, tum cum mihi rostra tenere 
ius erat et dubios in te transferre Quirites. 
at postquam leges bello siluere coactae 
pellimur e patriis laribus patimurque uolentes 
exilium tua nos faciet uictoria ciues. 
dum trepidant nullo firmatae robore partes, 
tolle moras semper nocuit differre paratis. 
par labor atque metus pretio maiore petuntur. 
bellantem geminis tenuit te Gallia lustris, 
pars quota terrarum! facili si proelia pauca 
gesseris euentu, tibi Roma subegerit orbem. 
nunc neque te longi remeantem pompa triumphi 
excipit aut sacras poscunt Capitolia laurus 
liuor edax tibi cuncta negat, gentesque subactas 
uix inpune feres. socerum depellere regno 
decretum genero est partiri non potes orbem, 
solus habere potes. sic postquam fatus, et ipsi 
in bellum prono tantum tamen addidit irae 
accenditque ducem, quantum clamore iuuatur  
Eleus sonipes, quamuis iam carcere clauso 
inmineat foribus pronusque repagula laxet. 
conuocat armatos extemplo ad signa maniplos, 
utque satis trepidum turba coeunte tumultum 
conposuit uoltu dextraque silentia iussit 
bellorum o socii, qui mille pericula Martis 
mecum ait experti decimo iam uincitis anno, 
hoc cruor Arctois meruit diffusus in aruis 
uolneraque et mortes hiemesque sub Alpibus actae? 
non secus ingenti bellorum Roma tumultu 
concutitur, quam si Poenus transcenderit Alpes 
Hannibal inplentur ualidae tirone cohortes, 
in classem cadit omne nemus, terraque marique 
iussus Caesar agi. quid, si mihi signa iacerent 
Marte sub aduerso ruerentque in terga feroces 
Gallorum populi? nunc, cum fortuna secundis 
mecum rebus agat superique ad summa uocantes, 
temptamur. ueniat longa dux pace solutus 
milite cum subito partesque in bella togatae 
Marcellusque loquax et nomina uana Catones. 
scilicet extremi Pompeium emptique clientes 
continuo per tot satiabunt tempora regno? 
ille reget currus nondum patientibus annis, 
ille semel raptos numquam dimittet honores? 
quid iam rura querar totum suppressa per orbem 
ac iussam seruire famem? quis castra timenti  
nescit mixta foro, gladii cum triste micantes 
iudicium insolita trepidum cinxere corona 
atque auso medias perrumpere milite leges 
Pompeiana reum clauserunt signa Milonem? 
nunc quoque, ne lassum teneat priuata senectus, 
bella nefanda parat suetus ciuilibus armis 
et docilis Sullam scelerum uicisse magistrum. 
utque ferae tigres numquam posuere furorem, 
quas, nemore Hyrcano matrum dum lustra secuntur, 
altus caesorum pauit cruor armentorum, 
sic et Sullanum solito tibi lambere ferrum 
durat, magne, sitis. nullus semel ore receptus 
pollutas patitur sanguis mansuescere fauces. 
quem tamen inueniet tam longa potentia finem? 
quis scelerum modus est? ex hoc iam te, inprobe, regno 
ille tuus saltem doceat descendere Sulla. 
post Cilicasne uagos et lassi Pontica regis 
proelia barbarico uix consummata ueneno  
ultima Pompeio dabitur prouincia Caesar, 
quod non uictrices aquilas deponere iussus 
paruerim? mihi si merces erepta laborum est, 
his saltem longi non cum duce praemia belli 
reddantur; miles sub quolibet iste triumphet. 
conferet exanguis quo se post bella senectus? 
quae sedes erit emeritis? quae rura dabuntur 
quae noster ueteranus aret, quae moenia fessis? 
an melius fient piratae, Magne, coloni? 
tollite iam pridem uictricia tollite signa 
uiribus utendum est quas fecimus. arma tenenti 
omnia dat, qui iusta negat. nec numina derunt; 
nam neque praeda meis neque regnum quaeritur armis 
detrahimus dominos urbi seruire paratae. 
dixerat; at dubium non claro murmure uolgus 
secum incerta fremit. pietas patriique penates 
quamquam caede feras mentes animosque tumentes 
frangunt; sed diro ferri reuocantur amore 
ductorisque metu. summi tum munera pili 
Laelius emeritique gerens insignia doni, 
seruati ciuis referentem praemia quercum, 
si licet, exclamat Romani maxime rector  
nominis, et ius est ueras expromere uoces, 
quod tam lenta tuas tenuit patientia uires 
conquerimur. deratne tibi fiducia nostri? 
dum mouet haec calidus spirantia corpora sanguis 
et dum pila ualent fortes torquere lacerti, 
degenerem patiere togam regnumque senatus?  
usque adeo miserum est ciuili uincere bello? 
duc age per Scythiae populos, per inhospita Syrtis 
litora, per calidas Libyae sitientis harenas 
haec manus, ut uictum post terga relinqueret orbem, 
Oceani tumidas remo conpescuit undas 
fregit et Arctoo spumantem uertice Rhenum 
iussa sequi tam posse mihi quam uelle necesse est. 
nec ciuis meus est, in quem tua classica, Caesar, 
audiero. per signa decem felicia castris 
perque tuos iuro quocumque ex hoste triumphos, 
pectore si fratris gladium iuguloque parentis 
condere me iubeas plenaeque in uiscera partu 
coniugis, inuita peragam tamen omnia dextra; 
si spoliare deos ignemque inmittere templis, 
numina miscebit castrensis flamma monetae; 
castra super Tusci si ponere Thybridis undas, 
Hesperios audax ueniam metator in agros. 
tu quoscumque uoles in planum effundere muros, 
his aries actus disperget saxa lacertis, 
illa licet, penitus tolli quam iusseris urbem,  
Roma sit. his cunctae simul adsensere cohortes 
elatasque alte, quaecumque ad bella uocaret, 
promisere manus. it tantus ad aethera clamor, 
quantus, piniferae Boreas cum Thracius Ossae 
rupibus incubuit, curuato robore pressae 
fit sonus aut rursus redeuntis in aethera siluae. 
Caesar, ut acceptum tam prono milite bellum 
fataque ferre uidet, nequo languore moretur 
fortunam, sparsas per Gallica rura cohortes 
euocat et Romam motis petit undique signis. 
deseruere cauo tentoria fixa Lemanno 
castraque quae Vosegi curuam super ardua ripam 
pugnaces pictis cohibebant Lingonas armis. 
hi uada liquerunt Isarae, qui, gurgite ductus 
per tam multa suo, famae maioris in amnem 
lapsus ad aequoreas nomen non pertulit undas. 
soluuntur flaui longa statione Ruteni; 
mitis Atax Latias gaudet non ferre carinas 
finis et Hesperiae, promoto limite, Varus; 
quaque sub Herculeo sacratus nomine portus 
urguet rupe caua pelagus non Corus in illum 
ius habet aut Zephyrus, solus sua litora turbat 
Circius et tuta prohibet statione Monoeci 
quaque iacet litus dubium quod terra fretumque 
uindicat alternis uicibus, cum funditur ingens 
Oceanus uel cum refugis se fluctibus aufert. 
uentus ab extremo pelagus sic axe uolutet  
destituatque ferens, an sidere mota secundo 
Tethyos unda uagae lunaribus aestuet horis, 
flammiger an Titan, ut alentes hauriat undas, 
erigat Oceanum fluctusque ad sidera ducat, 
quaerite, quos agitat mundi labor; at mihi semper 
tu, quaecumque moues tam crebros causa meatus, 
ut superi uoluere, late. tum rura Nemetis 
qui tenet et ripas Atyri, qua litore curuo 
molliter admissum claudit Tarbellicus aequor, 
signa mouet, gaudetque amoto Santonus hoste 
et Biturix longisque leues Suessones in armis, 
optimus excusso Leucus Remusque lacerto, 
optima gens flexis in gyrum Sequana frenis, 
et docilis rector monstrati Belga couinni, 
Aruernique, ausi Latio se fingere fratres 
sanguine ab Iliaco populi, nimiumque rebellis 
Neruius et caesi pollutus foedere Cottae, 
et qui te laxis imitantur, Sarmata, bracis  
Vangiones, Batauique truces, quos aere recuruo 
stridentes acuere tubae; qua Cinga pererrat 
gurgite, qua Rhodanus raptum uelocibus undis 
in mare fert Ararim, qua montibus ardua summis 
gens habitat cana pendentes rupe Cebennas. 
tu quoque laetatus conuerti proelia, Treuir, 
et nunc tonse Ligur, quondam per colla decore 
crinibus effusis toti praelate Comatae, 
et quibus inmitis placatur sanguine diro 
Teutates horrensque feris altaribus Esus 
et Taranis Scythicae non mitior ara Dianae. 
uos quoque, qui fortes animas belloque peremptas 
laudibus in longum uates dimittitis aeuum, 
plurima securi fudistis carmina, Bardi. 
et uos barbaricos ritus moremque sinistrum 
sacrorum, Dryadae, positis repetistis ab armis. 
solis nosse deos et caeli numina uobis 
aut solis nescire datum; nemora alta remotis 
incolitis lucis; uobis auctoribus umbrae 
non tacitas Erebi sedes Ditisque profundi 
pallida regna petunt regit idem spiritus artus 
orbe alio; longae, canitis si cognita, uitae 
mors media est. certe populi quos despicit Arctos  
felices errore suo, quos ille timorum 
maximus haut urguet leti metus. inde ruendi 
in ferrum mens prona uiris animaeque capaces 
mortis, et ignauum rediturae parcere uitae. 
et uos, crinigeros Belgis arcere Caycos 
oppositi, petitis Romam Rhenique feroces 
deseritis ripas et apertum gentibus orbem. 
Caesar, ut inmensae conlecto robore uires 
audendi maiora fidem fecere, per omnem 
spargitur Italiam uicinaque moenia conplet. 
uana quoque ad ueros accessit fama timores 
inrupitque animos populi clademque futuram 
intulit et uelox properantis nuntia belli 
innumeras soluit falsa in praeconia linguas. 
est qui tauriferis ubi se Meuania campis 
explicat audaces ruere in certamina turmas 
adferat, et qua Nar Tiberino inlabitur amni 
barbaricas saeui discurrere Caesaris alas; 
ipsum omnes aquilas conlataque signa ferentem 
agmine non uno densisque incedere castris. 
nec qualem meminere uident maiorque ferusque  
mentibus occurrit uictoque inmanior hoste. 
hunc inter Rhenum populos Albimque iacentes 
finibus Arctois patriaque a sede reuolsos 
pone sequi, iussamque feris a gentibus urbem 
Romano spectante rapi. sic quisque pauendo 
dat uires famae, nulloque auctore malorum 
quae finxere timent. nec solum uolgus inani 
percussum terrore pauet, sed curia et ipsi 
sedibus exiluere patres, inuisaque belli 
consulibus fugiens mandat decreta senatus. 
tum, quae tuta petant et quae metuenda relinquant 
incerti, quo quemque fugae tulit impetus urguent 
praecipitem populum, serieque haerentia longa 
agmina prorumpunt. credas aut tecta nefandas 
corripuisse faces aut iam quatiente ruina 
nutantes pendere domos, sic turba per urbem 
praecipiti lymphata gradu, uelut unica rebus  
spes foret adflictis patrios excedere muros, 
inconsulta ruit. qualis, cum turbidus Auster 
reppulit a Libycis inmensum Syrtibus aequor 
fractaque ueliferi sonuerunt pondera mali, 
desilit in fluctus deserta puppe magister 
nauitaque et nondum sparsa conpage carinae 
naufragium sibi quisque facit, sic urbe relicta 
in bellum fugitur. nullum iam languidus aeuo 
eualuit reuocare parens coniunxue maritum 
fletibus, aut patrii, dubiae dum uota salutis 
conciperent, tenuere lares; nec limine quisquam 
haesit et extremo tunc forsitan urbis amatae 
plenus abit uisu ruit inreuocabile uolgus. 
o faciles dare summa deos eademque tueri 
difficiles! urbem populis uictisque frequentem 
gentibus et generis, coeat si turba, capacem 
humani facilem uenturo Caesare praedam 
ignauae liquere manus. cum pressus ab hoste 
clauditur externis miles Romanus in oris, 
effugit exiguo nocturna pericula uallo, 
et subitus rapti munimine caespitis agger 
praebet securos intra tentoria somnos 
tu tantum audito bellorum nomine, Roma, 
desereris; nox una tuis non credita muris. 
danda tamen uenia est tantorum danda pauorum 
Pompeio fugiente timent. tum, nequa futuri 
spes saltem trepidas mentes leuet, addita fati 
peioris manifesta fides, superique minaces 
prodigiis terras inplerunt, aethera, pontum.  
ignota obscurae uiderunt sidera noctes 
ardentemque polum flammis caeloque uolantes 
obliquas per inane faces crinemque timendi 
sideris et terris mutantem regna cometen. 
fulgura fallaci micuerunt crebra sereno, 
et uarias ignis denso dedit aere formas, 
nunc iaculum longo, nunc sparso lumine lampas. 
emicuit caelo tacitum sine nubibus ullis 
fulmen et Arctois rapiens de partibus ignem 
percussit Latiare caput, stellaeque minores 
per uacuum solitae noctis decurrere tempus 
in medium uenere diem, cornuque coacto 
iam Phoebe toto fratrem cum redderet orbe 
terrarum subita percussa expalluit umbra. 
ipse caput medio Titan cum ferret Olympo 
condidit ardentis atra caligine currus 
inuoluitque orbem tenebris gentesque coegit 
desperare diem; qualem fugiente per ortus 
sole Thyesteae noctem duxere Mycenae.  
ora ferox Siculae laxauit Mulciber Aetnae,  
nec tulit in caelum flammas sed uertice prono 
ignis in Hesperium cecidit latus. atra Charybdis 
sanguineum fundo torsit mare; flebile saeui 
latrauere canes. Vestali raptus ab ara 
ignis, et ostendens confectas flamma Latinas 
scinditur in partes geminoque cacumine surgit 
Thebanos imitata rogos. tum cardine tellus 
subsedit, ueteremque iugis nutantibus Alpes 
discussere niuem. Tethys maioribus undis 
Hesperiam Calpen summumque inpleuit Atlanta. 
indigetes fleuisse deos, urbisque laborem 
testatos sudore Lares, delapsaque templis 
dona suis, dirasque diem foedasse uolucres 
accipimus, siluisque feras sub nocte relictis 
audaces media posuisse cubilia Roma. 
tum pecudum faciles humana ad murmura linguae, 
monstrosique hominum partus numeroque modoque 
membrorum, matremque suus conterruit infans; 
diraque per populum Cumanae carmina uatis 
uolgantur. tum, quos sectis Bellona lacertis 
saeua mouet, cecinere deos, crinemque rotantes  
sanguineum populis ulularunt tristia Galli. 
conpositis plenae gemuerunt ossibus urnae. 
tum fragor armorum magnaeque per auia uoces 
auditae nemorum et uenientes comminus umbrae. 
quique colunt iunctos extremis moenibus agros 
diffugiunt ingens urbem cingebat Erinys 
excutiens pronam flagranti uertice pinum 
stridentisque comas, Thebanam qualis Agauen 
inpulit aut saeui contorsit tela Lycurgi 
Eumenis, aut qualem iussu Iunonis iniquae 
horruit Alcides uiso iam Dite Megaeram. 
insonuere tubae et, quanto clamore cohortes 
miscentur, tantum nox atra silentibus auris 
edidit. e medio uisi consurgere Campo 
tristia Sullani cecinere oracula manes, 
tollentemque caput gelidas Anienis ad undas 
agricolae fracto Marium fugere sepulchro. 
haec propter placuit Tuscos de more uetusto 
acciri uates. quorum qui maximus aeuo 
Arruns incoluit desertae moenia Lucae, 
fulminis edoctus motus uenasque calentis 
fibrarum et monitus errantis in aere pinnae, 
monstra iubet primum quae nullo semine discors 
protulerat natura rapi sterilique nefandos  
ex utero fetus infaustis urere flammis. 
mox iubet et totam pauidis a ciuibus urbem 
ambiri et festo purgantes moenia lustro 
longa per extremos pomeria cingere fines 
pontifices, sacri quibus est permissa potestas. 
turba minor ritu sequitur succincta Gabino, 
Vestalemque chorum ducit uittata sacerdos 
Troianam soli cui fas uidisse Mineruam. 
tum, qui fata deum secretaque carmina seruant 
et lotam paruo reuocant Almone Cybeben, 
et doctus uolucres augur seruare sinistras 
septemuirque epulis festus Titiique sodales 
et Salius laeto portans ancilia collo 
et tollens apicem generoso uertice flamen. 
dumque illi effusam longis anfractibus urbem 
circumeunt Arruns dispersos fulminis ignes 
colligit et terrae maesto cum murmure condit 
datque locis numen; sacris tunc admouet aris 
electa ceruice marem. iam fundere Bacchum 
coeperat obliquoque molas inducere cultro, 
inpatiensque diu non grati uictima sacri, 
cornua succincti premerent cum torua ministri, 
deposito uictum praebebat poplite collum. 
nec cruor emicuit solitus, sed uolnere laxo 
diffusum rutilo dirum pro sanguine uirus. 
palluit attonitus sacris feralibus Arruns 
atque iram superum raptis quaesiuit in extis. 
terruit ipse color uatem; nam pallida taetris 
uiscera tincta notis gelidoque infecta cruore  
plurimus asperso uariabat sanguine liuor. 
cernit tabe iecur madidum, uenasque minaces 
hostili de parte uidet. pulmonis anheli 
fibra latet, paruusque secat uitalia limes. 
cor iacet, et saniem per hiantis uiscera rimas 
emittunt, produntque suas omenta latebras. 
quodque nefas nullis inpune apparuit extis, 
ecce, uidet capiti fibrarum increscere molem 
alterius capitis. pars aegra et marcida pendet, 
pars micat et celeri uenas mouet inproba pulsu. 
his ubi concepit magnorum fata malorum 
exclamat uix fas, superi, quaecumque mouetis, 
prodere me populis; nec enim tibi, summe, litaui, 
Iuppiter, hoc sacrum, caesique in pectora tauri 
inferni uenere dei. non fanda timemus, 
sed uenient maiora metu. di uisa secundent, 
et fibris sit nulla fides, sed conditor artis 
finxerit ista Tages. flexa sic omina Tuscus 
inuoluens multaque tegens ambage canebat. 
at Figulus, cui cura deos secretaque caeli 
nosse fuit, quem non stellarum Aegyptia Memphis 
aequaret uisu numerisque sequentibus astra,  
aut hic errat ait nulla cum lege per aeuum 
mundus et incerto discurrunt sidera motu, 
aut, si fata mouent, urbi generique paratur 
humano matura lues. terraene dehiscent 
subsidentque urbes, an tollet feruidus aer 
temperiem? segetes tellus infida negabit, 
omnis an infusis miscebitur unda uenenis? 
quod cladis genus, o superi, qua peste paratis 
saeuitiam? extremi multorum tempus in unum 
conuenere dies. summo si frigida caelo 
stella nocens nigros Saturni accenderet ignis, 
Deucalioneos fudisset Aquarius imbres 
totaque diffuso latuisset in aequore tellus. 
si saeuum radiis Nemeaeum, Phoebe, Leonem 
nunc premeres, toto fluerent incendia mundo 
succensusque tuis flagrasset curribus aether. 
hi cessant ignes. tu, qui flagrante minacem 
Scorpion incendis cauda chelasque peruris, 
quid tantum, Gradiue, paras? nam mitis in alto 
Iuppiter occasu premitur, Venerisque salubre  
sidus hebet, motuque celer Cyllenius haeret, 
et caelum Mars solus habet. cur signa meatus 
deseruere suos mundoque obscura feruntur, 
ensiferi nimium fulget latus Orionis? 
inminet armorum rabies, ferrique potestas 
confundet ius omne manu, scelerique nefando 
nomen erit uirtus, multosque exibit in annos 
hic furor. et superos quid prodest poscere finem? 
cum domino pax ista uenit. duc, Roma, malorum 
continuam seriem clademque in tempora multa 
extrahe ciuili tantum iam libera bello. 
terruerant satis haec pauidam praesagia plebem, 
sed maiora premunt. nam, qualis uertice Pindi 
Edonis Ogygio decurrit plena Lyaeo, 
talis et attonitam rapitur matrona per urbem 
uocibus his prodens urguentem pectora Phoebum 
quo feror, o Paean? qua me super aethera raptam 
constituis terra? uideo Pangaea niuosis 
cana iugis latosque Haemi sub rupe Philippos. 
quis furor hic, o Phoebe, doce, quo tela manusque 
Romanae miscent acies bellumque sine hoste est. 
quo diuersa feror? primos me ducis in ortus, 
qua mare Lagei mutatur gurgite Nili 
hunc ego, fluminea deformis truncus harena 
qui iacet, agnosco. dubiam super aequora Syrtim 
arentemque feror Libyen, quo tristis Enyo 
transtulit Emathias acies. nunc desuper Alpis 
nubiferae colles atque aeriam Pyrenen 
abripimur. patriae sedes remeamus in urbis,  
inpiaque in medio peraguntur bella senatu. 
consurgunt partes iterum, totumque per orbem 
rursus eo. noua da mihi cernere litora ponti 
telluremque nouam uidi iam, Phoebe, Philippos. 
haec ait, et lasso iacuit deserta furore.  
LIBER SECVNDVS 
Iamque irae patuere deum manifestaque belli 
signa dedit mundus legesque et foedera rerum 
praescia monstrifero uertit natura tumultu 
indixitque nefas. cur hanc tibi, rector Olympi, 
sollicitis uisum mortalibus addere curam, 
noscant uenturas ut dira per omina clades? 
siue parens rerum, cum primum informia regna 
materiamque rudem flamma cedente recepit, 
fixit in aeternum causas, qua cuncta coercet 
se quoque lege tenens, et saecula iussa ferentem 
fatorum inmoto diuisit limite mundum, 
siue nihil positum est, sed fors incerta uagatur 
fertque refertque uices et habet mortalia casus, 
sit subitum quodcumque paras; sit caeca futuri 
mens hominum fati; liceat sperare timenti. 
ergo, ubi concipiunt quantis sit cladibus orbi 
constatura fides superum, ferale per urbem 
iustitium; latuit plebeio tectus amictu 
omnis honos, nullos comitata est purpura fasces. 
tum questus tenuere suos magnusque per omnis 
errauit sine uoce dolor. sic funere primo 
attonitae tacuere domus, cum corpora nondum 
conclamata iacent nec mater crine soluto 
exigit ad saeuos famularum bracchia planctus,  
sed cum membra premit fugiente rigentia uita 
uoltusque exanimes oculosque in morte minaces, 
necdum est ille dolor nec iam metus incubat amens 
miraturque malum. cultus matrona priores 
deposuit maestaeque tenent delubra cateruae 
hae lacrimis sparsere deos, hae pectora duro  
adflixere solo, lacerasque in limine sacro 
attonitae fudere comas uotisque uocari 
adsuetas crebris feriunt ululatibus aures. 
nec cunctae summi templo iacuere Tonantis 
diuisere deos, et nullis defuit aris 
inuidiam factura parens. quarum una madentis 
scissa genas, planctu liuentis atra lacertos, 
nunc, ait o miserae, contundite pectora, matres, 
nunc laniate comas neue hunc differte dolorem 
et summis seruate malis. nunc flere potestas 
dum pendet fortuna ducum cum uicerit alter 
gaudendum est. his se stimulis dolor ipse lacessit. 
nec non bella uiri diuersaque castra petentes 
effundunt iustas in numina saeua querellas. 
o miserae sortis, quod non in Punica nati 
tempora Cannarum fuimus Trebiaeque iuuentus. 
non pacem petimus, superi date gentibus iras, 
nunc urbes excite feras; coniuret in arma 
mundus, Achaemeniis decurrant Medica Susis 
agmina, Massageten Scythicus non adliget Hister,  
fundat ab extremo flauos Aquilone Suebos 
Albis et indomitum Rheni caput; omnibus hostes 
reddite nos populis ciuile auertite bellum. 
hinc Dacus, premat inde Getes; occurrat Hiberis 
alter, ad Eoas hic uertat signa pharetras; 
nulla uacet tibi, Roma, manus. uel, perdere nomen 
si placet Hesperium, superi, conlatus in ignes 
plurimus ad terram per fulmina decidat aether. 
saeue parens, utrasque simul partesque ducesque, 
dum nondum meruere, feri. tantone nouorum 
prouentu scelerum quaerunt uter imperet urbi? 
uix tanti fuerat ciuilia bella mouere 
ut neuter. talis pietas peritura querellas 
egerit. at miseros angit sua cura parentes, 
oderuntque grauis uiuacia fata senectae 
seruatosque iterum bellis ciuilibus annos. 
atque aliquis magno quaerens exempla timori 
non alios inquit motus tum fata parabant 
cum post Teutonicos uictor Libycosque triumphos 
exul limosa Marius caput abdidit ulua. 
stagna auidi texere soli laxaeque paludes 
depositum, Fortuna, tuum; mox uincula ferri 
exedere senem longusque in carcere paedor. 
consul et euersa felix moriturus in urbe 
poenas ante dabat scelerum. mors ipsa refugit 
saepe uirum, frustraque hosti concessa potestas 
sanguinis inuisi, primo qui caedis in actu 
deriguit ferrumque manu torpente remisit.  
uiderat inmensam tenebroso in carcere lucem 
terribilisque deos scelerum Mariumque futurum, 
audieratque pauens fas haec contingere non est 
colla tibi; debet multas hic legibus aeui 
ante suam mortes uanum depone furorem. 
si libet ulcisci deletae funera gentis, 
hunc, Cimbri, seruate senem. non ille fauore 
numinis, ingenti superum protectus ab ira, 
uir ferus et Romam cupienti perdere fato 
sufficiens. idem pelago delatus iniquo 
hostilem in terram uacuisque mapalibus actus 
nuda triumphati iacuit per regna Iugurthae 
et Poenos pressit cineres. solacia fati 
Carthago Mariusque tulit, pariterque iacentes 
ignouere deis. Libycas ibi colligit iras. 
ut primum fortuna redit, seruilia soluit 
agmina, conflato saeuas ergastula ferro 
exeruere manus. nulli gestanda dabantur 
signa ducis, nisi qui scelerum iam fecerat usum 
adtuleratque in castra nefas. pro fata, quis ille, 
quis fuit ille dies, Marius quo moenia uictor 
corripuit, quantoque gradu mors saeua cucurrit! 
nobilitas cum plebe perit, lateque uagatus 
ensis, et a nullo reuocatum pectore ferrum. 
stat cruor in templis multaque rubentia caede 
lubrica saxa madent. nulli sua profuit aetas 
non senis extremum piguit uergentibus annis 
praecepisse diem, nec primo in limine uitae 
infantis miseri nascentia rumpere fata. 
crimine quo parui caedem potuere mereri? 
sed satis est iam posse mori. trahit ipse furoris  
impetus, et uisum lenti quaesisse nocentem. 
in numerum pars magna perit, rapuitque cruentus 
uictor ab ignota uoltus ceruice recisos 
dum uacua pudet ire manu. spes una salutis 
oscula pollutae fixisse trementia dextrae. 
mille licet gladii mortis noua signa sequantur, 
degener o populus, uix saecula longa decorum 
sic meruisse uiris, nedum breue dedecus aeui 
et uitam dum Sulla redit. cui funera uolgi 
flere uacet? uix te sparsum per viscera, Baebi, 
innumeras inter carpentis membra coronae 
discessisse manus, aut te, praesage malorum 
Antoni, cuius laceris pendentia canis 
ora ferens miles festae rorantia mensae 
inposuit. truncos lacerauit Fimbria Crassos; 
saeua tribunicio maduerunt robora tabo. 
te quoque neclectum uiolatae, Scaeuola, Vestae 
ante ipsum penetrale deae semperque calentis 
mactauere focos; paruom set fessa senectus 
sanguinis effudit iugulo flammisque pepercit. 
septimus haec sequitur repetitis fascibus annus. 
ille fuit uitae Mario modus, omnia passo 
quae peior fortuna potest, atque omnibus uso 
quae melior, mensoque hominis quid fata paterent. 
iam quot apud Sacri cecidere cadauera Portum 
aut Collina tulit stratas quot porta cateruas, 
tum cum paene caput mundi rerumque potestas  
mutauit translata locum, Romanaque Samnis 
ultra Caudinas sperauit uolnera Furcas! 
Sulla quoque inmensis accessit cladibus ultor. 
ille quod exiguum restabat sanguinis urbi 
hausit; dumque nimis iam putria membra recidit 
excessit medicina modum, nimiumque secuta est, 
qua morbi duxere, manus. periere nocentes, 
sed cum iam soli possent superesse nocentes. 
tum data libertas odiis, resolutaque legum 
frenis ira ruit. non uni cuncta dabantur 
sed fecit sibi quisque nefas semel omnia uictor 
iusserat. infandum domini per uiscera ferrum 
exegit famulus, nati maduere paterno 
sanguine, certatum est cui ceruix caesa parentis 
cederet, in fratrum ceciderunt praemia fratres. 
busta repleta fuga, permixtaque uiua sepultis 
corpora, nec populum latebrae cepere ferarum. 
hic laqueo fauces elisaque guttura fregit, 
hic se praecipiti iaculatus pondere dura 
dissiluit percussus humo, mortesque cruento 
uictori rapuere suas; hic robora busti 
exstruit ipse sui necdum omni sanguine fuso 
desilit in flammas et, dum licet, occupat ignes. 
colla ducum pilo trepidam gestata per urbem 
et medio congesta foro cognoscitur illic 
quidquid ubique iacet. scelerum non Thracia tantum 
uidit Bistonii stabulis pendere tyranni, 
postibus Antaei Libye, nec Graecia maerens 
tot laceros artus Pisaea fleuit in aula. 
cum iam tabe fluunt confusaque tempore multo 
amisere notas, miserorum dextra parentum 
colligit et pauido subducit cognita furto. 
meque ipsum memini, caesi deformia fratris  
ora rogo cupidum uetitisque inponere flammis, 
omnia Sullanae lustrasse cadauera pacis 
perque omnis truncos, cum qua ceruice recisum 
conueniat, quaesisse, caput. quid sanguine manes 
placatos Catuli referam? cum uictima tristis 
inferias Marius forsan nolentibus umbris 
pendit inexpleto non fanda piacula busto, 
cum laceros artus aequataque uolnera membris 
uidimus et toto quamuis in corpore caeso 
nil animae letale datum, moremque nefandae 
dirum saeuitiae, pereuntis parcere morti. 
auolsae cecidere manus exsectaque lingua 
palpitat et muto uacuum ferit aera motu. 
hic aures, alius spiramina naris aduncae 
amputat, ille cauis euoluit sedibus orbes 
ultimaque effodit spectatis lumina membris. 
uix erit ulla fides tam saeui criminis, unum 
tot poenas cepisse caput. sic mole ruinae 
fracta sub ingenti miscentur pondere membra, 
nec magis informes ueniunt ad litora trunci 
qui medio periere freto. quid perdere fructum 
iuuit et, ut uilem, Marii confundere uoltum? 
ut scelus hoc Sullae caedesque ostensa placeret 
agnoscendus erat. uidit Fortuna colonos 
Praenestina suos cunctos simul ense recepto 
unius populum pereuntem tempore mortis. 
tum flos Hesperiae, Latii iam sola iuuentus, 
concidit et miserae maculauit ouilia Romae. 
tot simul infesto iuuenes occumbere leto  
saepe fames pelagique furor subitaeque ruinae 
aut terrae caelique lues aut bellica clades, 
numquam poena fuit. densi uix agmina uolgi 
inter et exangues inmissa morte cateruas 
uictores mouere manus; uix caede peracta 
procumbunt, dubiaque labant ceruice; sed illos 
magna premit strages peraguntque cadauera partem 
caedis uiua graues elidunt corpora trunci. 
intrepidus tanti sedit securus ab alto 
spectator sceleris miseri tot milia uolgi 
non timuit iussisse mori. congesta recepit 
omnia Tyrrhenus Sullana cadauera gurges. 
in fluuium primi cecidere, in corpora summi.  
praecipites haesere rates, et strage cruenta 
interruptus aquae fluxit prior amnis in aequor, 
ad molem stetit unda sequens. iam sanguinis alti 
uis sibi fecit iter campumque effusa per omnem 
praecipitique ruens Tiberina in flumina riuo 
haerentis adiuuit aquas; nec iam alueus amnem 
nec retinent ripae, redditque cadauera campo. 
tandem Tyrrhenas uix eluctatus in undas 
sanguine caeruleum torrenti diuidit aequor. 
hisne salus rerum, felix his Sulla uocari, 
his meruit tumulum medio sibi tollere Campo? 
haec rursus patienda manent, hoc ordine belli 
ibitur, hic stabit ciuilibus exitus armis. 
quamquam agitant grauiora metus, multumque coitur 
humani generis maiore in proelia damno. 
exulibus Mariis bellorum maxima merces  
Roma recepta fuit, nec plus uictoria Sullae 
praestitit inuisas penitus quam tollere partes 
hos alio, Fortuna, uocas, olimque potentes 
concurrunt. neuter ciuilia bella moueret 
contentus quo Sulla fuit. sic maesta senectus 
praeteritique memor flebat metuensque futuri. 
at non magnanimi percussit pectora Bruti 
terror et in tanta pauidi formidine motus 
pars populi lugentis erat, set nocte sopora, 
Parrhasis obliquos Helice cum uerteret axes, 
atria cognati pulsat non ampla Catonis. 
inuenit insomni uoluentem publica cura 
fata uirum casusque urbis cunctisque timentem 
securumque sui, farique his uocibus orsus 
omnibus expulsae terris olimque fugatae 
uirtutis iam sola fides, quam turbine nullo 
excutiet fortuna tibi, tu mente labantem 
derige me, dubium certo tu robore firma. 
namque alii Magnum uel Caesaris arma sequantur, 
dux Bruto Cato solus erit. pacemne tueris 
inconcussa tenens dubio uestigia mundo, 
an placuit ducibus scelerum populique furentis 
cladibus inmixtum ciuile absoluere bellum? 
quemque suae rapiunt scelerata in proelia causae 
hos polluta domus legesque in pace timendae, 
hos ferro fugienda fames mundique ruinae 
permiscenda fides. nullum furor egit in arma; 
castra petunt magna uicti mercede tibi uni 
per se bella placent? quid tot durare per annos 
profuit inmunem corrupti moribus aeui?  
hoc solum longae pretium uirtutis habebis 
accipient alios, facient te bella nocentem. 
ne tantum, o superi, liceat feralibus armis, 
has etiam mouisse manus. nec pila lacertis 
missa tuis caeca telorum in nube ferentur 
ne tanta in cassum uirtus eat, ingeret omnis 
se belli fortuna tibi. quis nolet in isto 
ense mori, quamuis alieno uolnere labens, 
et scelus esse tuum? melius tranquilla sine armis 
otia solus ages, sicut caelestia semper 
inconcussa suo uoluuntur sidera lapsu. 
fulminibus propior terrae succenditur aer, 
imaque telluris uentos tractusque coruscos 
flammarum accipiunt; nubes excedit Olympus. 
lege deum minimas rerum discordia turbat, 
pacem magna tenent. quam laetae Caesaris aures 
accipient tantum uenisse in proelia ciuem! 
nam praelata suis numquam diuersa dolebit 
castra ducis Magni. nimium placet ipse Catoni, 
si bellum ciuile placet. pars magna senatus 
et duce priuato gesturus proelia consul 
sollicitant proceresque alii; quibus adde Catonem 
sub iuga Pompei, toto iam liber in orbe 
solus Caesar erit. quod si pro legibus arma  
ferre iuuat patriis libertatemque tueri 
nunc neque Pompei Brutum neque Caesaris hostem, 
post bellum uictoris habes. sic fatur; at illi 
arcano sacras reddit Cato pectore uoces. 
summum, Brute, nefas ciuilia bella fatemur, 
sed quo fata trahunt uirtus secura sequetur. 
crimen erit superis et me fecisse nocentem. 
sidera quis mundumque uelit spectare cadentem 
expers ipse metus? quis, cum ruat arduus aether, 
terra labet mixto coeuntis pondere mundi, 
complossas tenuisse manus? gentesne furorem 
Hesperium ignotae Romanaque bella sequentur 
diductique fretis alio sub sidere reges, 
otia solus agam? procul hunc arcete furorem, 
o superi, motura Dahas ut clade Getasque 
securo me Roma cadat. ceu morte parentem 
natorum orbatum longum producere funus 
ad tumulos iubet ipse dolor, iuuat ignibus atris 
inseruisse manus constructoque aggere busti 
ipsum atras tenuisse faces, non ante reuellar 
exanimem quam te conplectar, Roma; tuumque 
nomen, Libertas, et inanem persequar umbram.  
sic eat inmites Romana piacula diui 
plena ferant, nullo fraudemus sanguine bellum. 
o utinam caelique deis Erebique liceret 
hoc caput in cunctas damnatum exponere poenas! 
deuotum hostiles Decium pressere cateruae 
me geminae figant acies, me barbara telis 
Rheni turba petat, cunctis ego peruius hastis 
excipiam medius totius uolnera belli. 
hic redimat sanguis populos, hac caede luatur 
quidquid Romani meruerunt pendere mores. 
ad iuga cur faciles populi, cur saeua uolentes 
regna pati pereunt? me solum inuadite ferro, 
me frustra leges et inania iura tuentem. 
hic dabit hic pacem iugulus finemque malorum 
gentibus Hesperiis post me regnare uolenti 
non opus est bello. quin publica signa ducemque 
Pompeium sequimur? nec, si fortuna fauebit, 
hunc quoque totius sibi ius promittere mundi 
non bene conpertum est ideo me milite uincat 
ne sibi se uicisse putet. sic fatur, et acris 
irarum mouit stimulos iuuenisque calorem 
excitat in nimios belli ciuilis amores, 
interea Phoebo gelidas pellente tenebras 
pulsatae sonuere fores, quas sancta relicto 
Hortensi maerens inrupit Marcia busto. 
quondam uirgo toris melioris iuncta mariti, 
mox, ubi conubii pretium mercesque soluta est 
tertia iam suboles, alios fecunda penates  
inpletura datur geminas et sanguine matris 
permixtura domos; sed, postquam condidit urna 
supremos cineres, miserando concita uoltu, 
effusas laniata comas contusaque pectus 
uerberibus crebris cineresque ingesta sepulchri, 
non aliter placitura uiro, sic maesta profatur 
dum sanguis inerat, dum uis materna, peregi 
iussa, Cato, et geminos excepi feta maritos 
uisceribus lassis partuque exhausta reuertor 
iam nulli tradenda uiro. da foedera prisci 
inlibata tori, da tantum nomen inane 
conubii; liceat tumulo scripsisse Catonis 
Marcia, nec dubium longo quaeratur in aeuo 
mutarim primas expulsa an tradita taedas. 
non me laetorum sociam rebusque secundis 
accipis in curas uenio partemque laborum. 
da mihi castra sequi cur tuta in pace relinquar 
et sit ciuili propior Cornelia bello? 
hae flexere uirum uoces, et, tempora quamquam 
sint aliena toris iam fato in bella uocante, 
foedera sola tamen uanaque carentia pompa 
iura placent sacrisque deos admittere testes. 
festa coronato non pendent limine serta, 
infulaque in geminos discurrit candida postes, 
legitimaeque faces, gradibusque adclinis eburnis 
stat torus et picto uestes discriminat auro, 
turritaque premens frontem matrona corona 
translata uitat contingere limina planta;  
non timidum nuptae leuiter tectura pudorem 
lutea demissos uelarunt flammea uoltus, 
balteus aut fluxos gemmis astrinxit amictus, 
colla monile decens umerisque haerentia primis 
suppara nudatos cingunt angusta lacertos. 
sicut erat, maesti seruat lugubria cultus 
quoque modo natos hoc est amplexa maritum. 
obsita funerea celatur purpura lana, 
non soliti lusere sales, nec more Sabino 
excepit tristis conuicia festa maritus. 
pignora nulla domus, nulli coiere propinqui 
iunguntur taciti contentique auspice Bruto. 
ille nec horrificam sancto dimouit ab ore 
caesariem duroque admisit gaudia uoltu 
ut primum tolli feralia uiderat arma, 
intonsos rigidam in frontem descendere canos 
passus erat maestamque genis increscere barbam 
uni quippe uacat studiis odiisque carenti 
humanum lugere genus, nec foedera prisci 
sunt temptata tori iusto quoque robur amori 
restitit. hi mores, haec duri inmota Catonis 
secta fuit, seruare modum finemque tenere 
naturamque sequi patriaeque inpendere uitam 
nec sibi sed toti genitum se credere mundo. 
huic epulae uicisse famem, magnique penates 
summouisse hiemem tecto, pretiosaque uestis 
hirtam membra super Romani more Quiritis 
induxisse togam, Venerisque hic unicus usus,  
progenies urbi pater est urbique maritus, 
iustitiae cultor, rigidi seruator honesti, 
in commune bonus; nullosque Catonis in actus 
subrepsit partemque tulit sibi nata uoluptas. 
interea trepido discedens agmine Magnus 
moenia Dardanii tenuit Campana coloni.  
haec placuit belli sedes, hinc summa mouentem 
hostis in occursum sparsas extendere partis, 
umbrosis mediam qua collibus Appenninus 
erigit Italiam nulloque a uertice tellus 
altius intumuit propiusque accessit Olympo. 
mons inter geminas medius se porrigit undas 
inferni superique maris, collesque coercent 
hinc Tyrrhena uado frangentes aequora Pisae, 
illinc Dalmaticis obnoxia fluctibus Ancon. 
fontibus hic uastis inmensos concipit amnes 
fluminaque in gemini spargit diuortia ponti 
in laeuum cecidere latus ueloxque Metaurus  
Crustumiumque rapax et iuncto Sapis Isauro 
Senaque et Hadriacas qui uerberat Aufidus undas; 
quoque magis nullum tellus se soluit in amnem 
Eridanus fractas deuoluit in aequora siluas 
Hesperiamque exhaurit aquis. hunc fabula primum 
populea fluuium ripas umbrasse corona, 
cumque diem pronum transuerso limite ducens 
succendit Phaethon flagrantibus aethera loris, 
gurgitibus raptis penitus tellure perusta, 
hunc habuisse pares Phoebeis ignibus undas. 
non minor hic Nilo, si non per plana iacentis 
Aegypti Libycas Nilus stagnaret harenas; 
non minor hic Histro, nisi quod, dum permeat orbem, 
Hister casuros in quaelibet aequora fontes 
accipit et Scythicas exit non solus in undas. 
dexteriora petens montis decliuia Thybrim 
unda facit Rutubamque cauum. delabitur inde 
Vulturnusque celer nocturnaeque editor aurae 
Sarnus et umbrosae Liris per regna Maricae 
Vestinis inpulsus aquis radensque Salerni 
tesca Siler nullasque uado qui Macra moratus 
alnos uicinae procurrit in aequora Lunae. 
longior educto qua surgit in aera dorso, 
Gallica rura uidet deuexasque excipit Alpes. 
tunc Vmbris Marsisque ferax domitusque Sabello 
uomere, piniferis amplexus rupibus omnis 
indigenas Latii populos, non deserit ante  
Hesperiam, quam cum Scyllaeis clauditur undis, 
extenditque suas in templa Lacinia rupes, 
longior Italia, donec confinia pontus 
solueret incumbens terrasque repelleret aequor, 
at, postquam gemino tellus elisa profundo est, 
extremi colles Siculo cessere Peloro. 
Caesar in arma furens nullas nisi sanguine fuso 
gaudet habere uias, quod non terat hoste uacantis 
Hesperiae fines uacuosque inrumpat in agros 
atque ipsum non perdat iter consertaque bellis 
bella gerat. non tam portas intrare patentis 
quam fregisse iuuat, nec tam patiente colono 
arua premi quam si ferro populetur et igni. 
concessa pudet ire uia ciuemque uideri. 
tunc urbes Latii dubiae uarioque fauore 
ancipites, quamquam primo terrore ruentis 
cessurae belli, denso tamen aggere firmant 
moenia et abrupto circumdant undique uallo, 
saxorumque orbes et quae super eminus hostem 
tela petant altis murorum turribus aptant. 
pronior in Magnum populus, pugnatque minaci 
cum terrore fides, ut, cum mare possidet Auster 
flatibus horrisonis, hunc aequora tota secuntur, 
si rursus tellus pulsu laxata tridentis 
Aeolii tumidis inmittat fluctibus Eurum, 
quamuis icta nouo, uentum tenuere priorem 
aequora, nubiferoque polus cum cesserit Euro 
uindicat unda Notum. facilis sed uertere mentes 
terror erat, dubiamque fidem fortuna ferebat. 
gens Etrusca fuga trepidi nudata Libonis, 
iusque sui pulso iam perdidit Vmbria Thermo. 
nec gerit auspiciis ciuilia bella paternis 
Caesaris audito conuersus nomine Sulla.  
Varus, ut admotae pulsarunt Auximon alae, 
per diuersa ruens neclecto moenia tergo, 
qua siluae, qua saxa, fugit. depellitur arce 
Lentulus Asculea; uictor cedentibus instat 
deuertitque acies, solusque ex agmine tanto 
dux fugit et nullas ducentia signa cohortes. 
tu quoque nudatam commissae deseris arcem, 
Scipio, Nuceriae, quamquam firmissima pubes 
his sedeat castris, iam pridem Caesaris armis 
Parthorum seducta metu, qua Gallica damna 
suppleuit Magnus, dumque ipse ad bella uocaret 
donauit socero Romani sanguinis usum. 
at te Corfini ualidis circumdata muris 
tecta tenent, pugnax Domiti; tua classica seruat 
oppositus quondam polluto tiro Miloni. 
ut procul inmensam campo consurgere nubem 
ardentisque acies percussis sole corusco 
conspexit telis, socii, decurrite dixit 
fluminis ad ripas undaeque inmergite pontem. 
et tu montanis totus nunc fontibus exi 
atque omnis trahe, gurges, aquas, ut spumeus alnos 
discussa conpage feras. hoc limite bellum 
haereat, hac hostis lentus terat otia ripa. 
praecipitem cohibete ducem uictoria nobis 
hic primum stans Caesar erit. nec plura locutus 
deuoluit rapidum nequiquam moenibus agmen. 
nam prior e campis ut conspicit amne soluto 
rumpi Caesar iter calida proclamat ab ira  
non satis est muris latebras quaesisse pauori? 
obstruitis campos fluuiisque arcere paratis, 
ignaui? non, si tumido me gurgite Ganges 
summoueat, stabit iam flumine Caesar in ullo 
post Rubiconis aquas. equitum properate cateruae, 
ite simul pedites, ruiturum ascendite pontem. 
haec ubi dicta, leuis totas accepit habenas 
in campum sonipes, crebroque simillima nimbo 
trans ripam ualidi torserunt tela lacerti. 
ingreditur pulsa fluuium statione uacantem 
Caesar, et ad tutas hostis conpellitur arces. 
et iam moturas ingentia pondera turris 
erigit, et mediis subrepit uinea muris 
ecce, nefas belli, reseratis agmina portis 
captiuum traxere ducem, ciuisque superbi 
constitit ante pedes. uoltu tamen alta minaci 
nobilitas recta ferrum ceruice poposcit. 
scit Caesar poenamque peti ueniamque timeri. 
uiue, licet nolis, et nostro munere dixit 
cerne diem. uictis iam spes bona partibus esto 
exemplumque mei. uel, si libet, arma retempta, 
et nihil hac uenia, si uiceris, ipse paciscor. 
fatur et astrictis laxari uincula palmis 
imperat. heu, quanto melius uel caede peracta 
parcere Romano potuit fortuna pudori! 
poenarum extremum ciui, quod castra secutus 
sit patriae Magnumque ducem totumque senatum,  
ignosci. premit ille grauis interritus iras, 
et secum Romamne petes pacisque recessus 
degener? in medios belli non ire furores 
iam dudum moriture paras? rue certus et omnis 
lucis rumpe moras et Caesaris effuge munus. 
nescius interea capti ducis arma parabat 
Magnus, ut inmixto firmaret robore partis. 
iamque secuturo iussurus classica Phoebo 
temptandasque ratus moturi militis iras 
adloquitur tacitas ueneranda uoce cohortes. 
o scelerum ultores melioraque signa secuti, 
o uere Romana manus, quibus arma senatus 
non priuata dedit, uotis deposcite pugnam, 
ardent Hesperii saeuis populatibus agri, 
Gallica per gelidas rabies ecfunditur Alpes, 
iam tetigit sanguis pollutos Caesaris enses. 
di melius, belli tulimus quod damna priores 
coeperit inde nefas, iam iam me praeside Roma 
supplicium poenamque petat. neque enim ista uocari 
proelia iusta decet, patriae sed uindicis iram; 
nec magis hoc bellum est, quam quom Catilina parauit 
arsuras in tecta faces sociusque furoris 
Lentulus exertique manus uaesana Cethegi. 
o rabies miseranda ducis! cum fata Camillis 
te, Caesar, magnisque uelint miscere Metellis, 
ad Cinnas Mariosque uenis. sternere profecto 
ut Catulo iacuit Lepidus, nostrasque securis 
passus Sicanio tegitur qui Carbo sepulchro, 
quique feros mouit Sertorius exul Hiberos. 
quamquam, siqua fides, his te quoque iungere, Caesar, 
inuideo nostrasque manus quod Roma furenti 
opposuit. Parthorum utinam post proelia sospes  
et Scythicis Crassus uictor remeasset ab oris, 
ut simili causa caderes, quoi Spartacus, hosti. 
te quoque si superi titulis accedere nostris 
iusserunt, ualet, en, torquendo dextera pilo, 
feruidus haec iterum circa praecordia sanguis 
incaluit; disces non esse ad bella fugaces 
qui pacem potuere pati. licet ille solutum 
defectumque uocet, ne uos mea terreat aetas 
dux sit in his castris senior, dum miles in illis. 
quo potuit ciuem populus perducere liber 
ascendi, supraque nihil nisi regna reliqui. 
non priuata cupis, Romana quisquis in urbe 
Pompeium transire paras. hinc consul uterque, 
hinc acies statura ducum est. Caesarne senatus 
uictor erit? non tam caeco trahis omnia cursu 
teque nihil, Fortuna, pudet. multisne rebellis 
Gallia iam lustris aetasque inpensa labori 
dant animos? Rheni gelidis quod fugit ab undis  
Oceanumque uocans incerti stagna profundi 
territa quaesitis ostendit terga Britannis?  
an uanae tumuere minae quod fama furoris 
expulit armatam patriis e sedibus urbem? 
heu demens, non te fugiunt, me cuncta secuntur. 
qui cum signa tuli toto fulgentia ponto, 
ante bis exactum quam Cynthia conderet orbem, 
omne fretum metuens pelagi pirata reliquit 
angustaque domum terrarum in sede poposcit. 
idem per Scythici profugum diuortia ponti 
indomitum regem Romanaque fata morantem 
ad mortem Sulla felicior ire coegi. 
pars mundi mihi nulla uacat, sed tota tenetur 
terra meis, quocumque iacet sub sole, tropaeis 
hinc me uictorem gelidas ad Phasidos undas 
Arctos habet, calida medius mihi cognitus axis 
Aegypto atque umbras nusquam flectente Syene, 
occasus mea iura timent Tethynque fugacem 
qui ferit Hesperius post omnia flumina Baetis, 
me domitus cognouit Arabs, me Marte feroces 
Heniochi notique erepto uellere Colchi,  
Cappadoces mea signa timent et dedita sacris 
incerti Iudaea dei mollisque Sophene, 
Armenios Cilicasque feros Taurumque subegi 
quod socero bellum praeter ciuile reliqui? 
uerba ducis nullo partes clamore secuntur 
nec matura petunt promissae classica pugnae. 
sensit et ipse metum Magnus, placuitque referri 
signa nec in tantae discrimina mittere pugnae 
iam uictum fama non uisi Caesaris agmen. 
pulsus ut armentis primo certamine taurus 
siluarum secreta petit uacuosque per agros 
exul in aduersis explorat cornua truncis 
nec redit in pastus, nisi cum ceruice recepta 
excussi placuere tori, mox reddita uictor 
quoslibet in saltus comitantibus agmina tauris 
inuito pastore trahit, sic uiribus inpar 
tradidit Hesperiam profugusque per Apula rura 
Brundisii tutas concessit Magnus in arces. 
urbs est Dictaeis olim possessa colonis, 
quos Creta profugos uexere per aequora puppes 
Cecropiae uictum mentitis Thesea uelis. 
hinc latus angustum iam se cogentis in artum 
Hesperiae tenuem producit in aequora linguam, 
Hadriacas flexis claudit quae cornibus undas. 
nec tamen hoc artis inmissum faucibus aequor 
portus erat, si non uiolentos insula Coros 
exciperet saxis lassasque refunderet undas.  
hinc illinc montes scopulosae rupis aperto 
opposuit natura mari flatusque remouit, 
ut tremulo starent contentae fune carinae. 
hinc late patet omne fretum, seu uela ferantur 
in portus, Corcyra, tuos, seu laeua petatur 
Illyris Ionias uergens Epidamnos in undas. 
hoc fuga nautarum, cum totas Hadria uires 
mouit et in nubes abiere Ceraunia cumque 
spumoso Calaber perfunditur aequore Sason. 
ergo, ubi nulla fides rebus post terga relictis 
nec licet ad duros Martem conuertere Hiberos, 
cum mediae iaceant inmensis tractibus Alpes, 
tum subole e tanta natum cui firmior aetas 
adfatur. mundi iubeo temptare recessus 
Euphraten Nilumque moue, quo nominis usque 
nostri fama uenit, quas est uolgata per urbes 
post me Roma ducem. sparsos per rura colonos 
redde mari Cilicas; Pharios hinc concute reges 
Tigranemque meum; nec Pharnacis arma relinquas 
admoneo nec tu populos utraque uagantis 
Armenia Pontique feras per litora gentis 
Riphaeasque manus et quas tenet aequore denso 
pigra palus Scythici patiens Maeotia plaustri 
etquid plura moror? totos mea, nate, per ortus 
bella feres totoque urbes agitabis in orbe 
perdomitas; omnes redeant in castra triumphi. 
at uos, qui Latios signatis nomine fastos,  
primus in Epirum Boreas agat; inde per arua 
Graiorum Macetumque nouas adquirite uires 
dum paci dat tempus hiemps. sic fatur, et omnes 
iussa gerunt soluuntque cauas a litore puppes. 
at numquam patiens pacis longaeque quietis 
armorum, nequid fatis mutare liceret, 
adsequitur generique premit uestigia Caesar. 
sufficerent aliis primo tot moenia cursu 
rapta, tot oppressae depulsis hostibus arces, 
ipsa, caput mundi, bellorum maxima merces, 
Roma capi facilis; sed Caesar in omnia praeceps, 
nil actum credens cum quid superesset agendum, 
instat atrox et adhuc, quamuis possederit omnem 
Italiam, extremo sedeat quod litore Magnus, 
communem tamen esse dolet; nec rursus aperto 
uult hostes errare freto, sed molibus undas 
obstruit et latum deiectis rupibus aequor. 
cedit in inmensum cassus labor; omnia pontus 
haurit saxa uorax montesque inmiscet harenis, 
ut, maris Aeolii medias si celsus in undas  
depellatur Eryx, nullae tamen aequore rupes 
emineant, uel si conuolso uertice Gaurus 
decidat in fundum penitus stagnantis Auerni. 
ergo, ubi nulla uado tenuit sua pondera moles, 
tunc placuit caesis innectere uincula siluis 
roboraque inmensis late religare catenis. 
talis fama canit tumidum super aequora Persen 
construxisse uias, multum cum pontibus ausis 
Europamque Asiae Sestonque admouit Abydo 
incessitque fretum rapidi super Hellesponti, 
non Eurum Zephyrumque timens, cum uela ratisque 
in medium deferret Athon. sic ora profundi 
artantur casu nemorum; tunc aggere multo 
surgit opus longaeque tremunt super aequora turres. 
Pompeius tellure noua conpressa profundi 
ora uidens curis animum mordacibus angit, 
ut reseret pelagus spargatque per aequora bellum. 
saepe Noto plenae tensisque rudentibus actae 
ipsa maris per claustra rates fastigia molis 
discussere salo spatiumque dedere carinis 
tortaque per tenebras ualidis ballista lacertis 
multifidas iaculata faces. ut tempora tandem 
furtiuae placuere fugae, ne litora clamor 
nauticus exagitet neu bucina diuidat horas 
neu tuba praemonitos perducat ad aequora nautas 
praecepit sociis. iam coeperat ultima Virgo  
Phoebum laturas ortu praecedere Chelas, 
cum tacitas soluere rates. non anchora uoces 
mouit, dum spissis auellitur uncus harenis; 
dum iuga curuantur mali dumque ardua pinus 
erigitur, pauidi classis siluere magistri, 
strictaque pendentes deducunt carbasa nautae 
nec quatiunt ualidos, ne sibilet aura, rudentes. 
dux etiam uotis hoc te, Fortuna, precatur, 
quam retinere uetas, liceat sibi perdere saltem 
Italiam. uix fata sinunt; nam murmure uasto 
inpulsum rostris sonuit mare, fluctuat unda, 
totque carinarum permixtis aequora sulcis 
eruta feruescunt litusque frementia pulsant. 
ergo hostes portis, quas omnis soluerat urbis 
cum fato conuersa fides, murisque recepti 
praecipiti cursu flexi per cornua portus 
ora petunt pelagusque dolent contingere classi. 
heu pudor, exigua est fugiens uictoria Magnus. 
angustus puppes mittebat in aequora limes 
artior Euboica, qua Chalcida uerberat, unda. 
hic haesere rates geminae, classique paratae  
excepere manus, tractoque in litora bello 
hic primum rubuit ciuili sanguine Nereus, 
cetera classis abit summis spoliata carinis 
ut, Pagasaea ratis peteret cum Phasidos undas, 
Cyaneas tellus emisit in aequora cautes; 
rapta puppe minor subducta est montibus Argo 
uanaque percussit pontum Symplegas inanem 
et statura redit. iam Phoebum urguere monebat 
non idem Eoi color aetheris, albaque nondum 
lux rubet et flammas propioribus eripit astris, 
et iam Plias hebet, flexi iam plaustra Bootae 
in faciem puri redeunt languentia caeli, 
maioresque latent stellae, calidumque refugit 
Lucifer ipse diem. pelagus iam, Magne, tenebas 
non ea fata ferens quae cum super aequora toto 
praedonem sequerere mari lassata triumphis 
desciuit Fortuna tuis. cum coniuge pulsus 
et natis totosque trahens in bella penates 
uadis adhuc ingens populis comitantibus exul. 
quaeritur indignae sedes longinqua ruinae. 
non quia te superi patrio priuare sepulchro 
maluerint Phariae busto damnantur harenae 
parcitur Hesperiae. procul hoc et in orbe remoto 
abscondat Fortuna nefas, Romanaque tellus 
inmaculata sui seruetur sanguine Magni.  
LIBER TERTIVS 
Propulit ut classem uelis cedentibus Auster 
incumbens mediumque rates mouere profundum, 
omnis in Ionios spectabat nauita fluctus 
solus ab Hesperia non flexit lumina terra 
Magnus, dum patrios portus, dum litora numquam 
ad uisus reditura suos tectumque cacumen 
nubibus et dubios cernit uanescere montis. 
inde soporifero cesserunt languida somno 
membra ducis; diri tum plena horroris imago 
uisa caput maestum per hiantis Iulia terras 
tollere et accenso furialis stare sepulchro. 
sedibus Elysiis campoque expulsa piorum 
ad Stygias inquit tenebras manesque nocentis 
post bellum ciuile trahor. uidi ipsa tenentis  
Eumenidas quaterent quas uestris lampadas armis; 
praeparat innumeras puppes Acherontis adusti 
portitor; in multas laxantur Tartara poenas; 
uix operi cunctae dextra properante sorores 
sufficiunt, lassant rumpentis stamina Parcas. 
coniuge me laetos duxisti, Magne, triumphos 
fortuna est mutata toris, semperque potentis  
detrahere in cladem fato damnata maritos 
innupsit tepido paelex Cornelia busto. 
haereat illa tuis per bella per aequora signis, 
dum non securos liceat mihi rumpere somnos 
et nullum uestro uacuum sit tempus amori 
sed teneat Caesarque dies et Iulia noctes. 
me non Lethaeae, coniunx, obliuia ripae 
inmemorem fecere tui, regesque silentum 
permisere sequi. ueniam te bella gerente 
in medias acies. numquam tibi, Magne, per umbras 
perque meos manes genero non esse licebit; 
abscidis frustra ferro tua pignora bellum 
te faciet ciuile meum. sic fata refugit 
umbra per amplexus trepidi dilapsa mariti. 
ille, dei quamuis cladem manesque minentur, 
maior in arma ruit certa cum mente malorum, 
et quid ait uani terremur imagine uisus? 
aut nihil est sensus animis a morte relictum 
aut mors ipsa nihil. Titan iam pronus in undas 
ibat et igniferi tantum demerserat orbis 
quantum desse solet lunae, seu plena futura est 
seu iam plena fuit tunc obtulit hospita tellus 
puppibus accessus faciles; legere rudentes 
et posito remis petierunt litora malo. 
Caesar, ut emissas uenti rapuere carinas, 
absconditque fretum classes, et litore solus 
dux stetit Hesperio, non illum gloria pulsi 
laetificat Magni queritur quod tuta per aequor 
terga ferant hostes. neque enim iam sufficit ulla 
praecipiti fortuna uiro, nec uincere tanti, 
ut bellum differret, erat. tum pectore curas 
expulit armorum pacique intentus agebat  
quoque modo uanos populi conciret amores, 
gnarus et irarum causas et summa fauoris 
annona momenta trahi. namque adserit urbes 
sola fames, emiturque metus, cum segne potentes 
uolgus alunt nescit plebes ieiuna timere. 
Curio Sicanias transcendere iussus in urbes, 
qua mare tellurem subitis aut obruit undis 
aut scidit, et medias fecit sibi litora terras 
uis illic ingens pelagi, semperque laborant 
aequora ne rupti repetant confinia montes. 
bellaque Sardoas etiam sparguntur in oras. 
utraque frugiferis est insula nobilis aruis, 
nec prius Hesperiam longinquis messibus ullae 
nec Romana magis conplerunt horrea terrae. 
ubere uix glaebae superat, cessantibus Austris 
cum medium nubes Borea cogente sub axem 
effusis magnum Libye tulit imbribus annum. 
haec ubi sunt prouisa duci, tunc agmina uictor 
non armata trahens sed pacis habentia uoltum 
tecta petit patriae. pro, si remeasset in urbem 
Gallorum tantum populis Arctoque subacta, 
quam seriem rerum longa praemittere pompa, 
quas potuit belli facies! ut uincula Rheno 
Oceanoque daret, celsos ut Gallia currus 
nobilis et flauis sequeretur mixta Britannis. 
perdidit o qualem uincendo plura triumphum! 
non illum laetis uadentem coetibus urbes  
sed tacitae uidere metu, nec constitit usquam 
obuia turba duci. gaudet tamen esse timori 
tam magno populis et se non mallet amari. 
iamque et praecipitis superauerat Anxuris arces, 
et qua Pomptinas uia diuidit uda paludes, 
qua sublime nemus, Scythicae qua regna Dianae, 
quaque iter est Latiis ad summam fascibus Albam; 
excelsa de rupe procul iam conspicit urbem 
Arctoi toto non uisam tempore belli 
miratusque suae sic fatur moenia Romae 
tene, deum sedes, non ullo Marte coacti 
deseruere uiri? pro qua pugnabitur urbe? 
di melius, quod non Latias Eous in oras 
nunc furor incubuit nec iuncto Sarmata uelox 
Pannonio Dacisque Getes admixtus habenti 
tam pauidum tibi, Roma, ducem fortuna pepercit, 
quod bellum ciuile fuit. sic fatur et urbem 
attonitam terrore subit. namque ignibus atris 
creditur, ut captae, rapturus moenia Romae 
sparsurusque deos. fuit haec mensura timoris 
uelle putant quodcumque potest. non omina festa, 
non fictas laeto uoces simulare tumultu, 
uix odisse uacat. Phoebea Palatia conplet 
turba patrum nullo cogendi iure senatus 
e latebris educta suis; non consule sacrae 
fulserunt sedes, non, proxima lege potestas,  
praetor adest, uacuaeque loco cessere curules. 
omnia Caesar erat priuatae curia uocis 
testis adest. sedere patres censere parati, 
si regnum, si templa sibi iugulumque senatus 
exiliumque petat. melius, quod plura iubere 
erubuit quam Roma pati. tamen exit in iram, 
uiribus an possint obsistere iura, per unum 
Libertas experta uirum; pugnaxque Metellus, 
ut uidet ingenti Saturnia templa reuelli 
mole, rapit gressus et Caesaris agmina rumpens 
ante fores nondum reseratae constitit aedis 
usque adeo solus ferrum mortemque timere 
auri nescit amor, pereunt discrimine nullo 
amissae leges set, pars uilissima rerum, 
certamen mouistis, opes, prohibensque rapina 
uictorem clara testatur uoce tribunus. 
non nisi per nostrum uobis percussa patebunt 
templa latus, nullasque feres nisi sanguine sacro 
sparsas, raptor, opes. certe uiolata potestas 
inuenit ista deos; Crassumque in bella secutae 
saeua tribuniciae uouerunt proelia dirae. 
detege iam ferrum; neque enim tibi turba uerenda est 
spectatrix scelerum deserta stamus in urbe.  
non feret e nostro sceleratus praemia miles 
sunt quos prosternas populi, quae moenia dones. 
pacis ad exutae spolium non cogit egestas 
bellum, Caesar, habes. his magnam uictor in iram 
uocibus accensus uanam spem mortis honestae 
concipis haud inquit iugulo se polluet isto 
nostra, Metelle, manus; dignum te Caesaris ira 
nullus honor faciet. te uindice tuta relicta est 
libertas? non usque adeo permiscuit imis 
longus summa dies ut non, si uoce Metelli 
seruantur leges, malint a Caesare tolli. 
dixerat, et nondum foribus cedente tribuno 
acrior ira subit saeuos circumspicit enses 
oblitus simulare togam; cum Cotta Metellum 
conpulit audaci nimium desistere coepto. 
libertas inquit populi quem regna coercent 
libertate perit; cuius seruaueris umbram, 
si quidquid iubeare uelis. tot rebus iniquis 
paruimus uicti; uenia est haec sola pudoris 
degenerisque metus, nullam potuisse negari. 
ocius auertat diri mala semina belli. 
damna mouent populos siquos sua iura tuentur 
non sibi sed domino grauis est quae seruit egestas.  
protinus abducto patuerunt templa Metello. 
tunc rupes Tarpeia sonat magnoque reclusas 
testatur stridore fores; tum conditus imo 
eruitur templo multis non tactus ab annis 
Romani census populi, quem Punica bella, 
quem dederat Perses, quem uicti praeda Philippi, 
quod tibi, Roma, fuga Gallus trepidante reliquit, 
quo te Fabricius regi non uendidit auro, 
quidquid parcorum mores seruastis auorum, 
quod dites Asiae populi misere tributum 
uictorique dedit Minoia Creta Metello, 
quod Cato longinqua uexit super aequora Cypro. 
tunc Orientis opes captorumque ultima regum 
quae Pompeianis praelata est gaza triumphis 
egeritur; tristi spoliantur templa rapina, 
pauperiorque fuit tum primum Caesare Roma. 
interea totum Magni fortuna per orbem 
secum casuras in proelia mouerat urbes. 
proxima uicino uires dat Graecia bello. 
Phocaicas Amphissa manus scopulosaque Cirrha 
Parnasosque iugo misit desertus utroque.  
Boeoti coiere duces, quos inpiger ambit 
fatidica Cephisos aqua Cadmeaque Dirce, 
Pisaeaeque manus populisque per aequora mittens 
Sicaniis Alpheos aquas. tum Maenala liquit 
Arcas et Herculeam miles Trachinius Oeten. 
Thesproti Dryopesque ruunt, quercusque silentis 
Chaonio ueteres liquerunt uertice Selloe. 
exhausit totas quamuis dilectus Athenas, 
exiguae Phoebea tenent naualia puppes 
tresque petunt ueram credi Salamina carinae. 
iam dilecta Ioui centenis uenit in arma 
Creta uetus populis Cnososque agitare pharetras 
docta nec Eois peior Gortyna sagittis; 
tunc qui Dardaniam tenet Oricon et uagus altis 
dispersus siluis Athaman et nomine prisco 
Encheliae uersi testantes funera Cadmi,  
Colchis et Hadriaca spumans Apsyrtos in unda; 
Penei qui rura colunt, quorumque labore 
Thessalus Haemoniam uomer proscindit Iolcon. 
inde lacessitum primo mare, cum rudis Argo 
miscuit ignotas temerato litore gentes 
primaque cum uentis pelagique furentibus undis  
conposuit mortale genus, fatisque per illam 
accessit mors una ratem. tum linquitur Haemus 
Thracius et populum Pholoe mentita biformem. 
deseritur Strymon tepido committere Nilo 
Bistonias consuetus aues et barbara Cone, 
Sarmaticas ubi perdit aquas sparsamque profundo 
multifidi Peucen unum caput adluit Histri, 
Mysiaque et gelido tellus perfusa Caico 
Idalis et nimium glaebis exilis Arisbe, 
quique colunt Pitanen, et quae tua munera, Pallas, 
lugent damnatae Phoebo uictore Celaenae, 
qua celer et rectis descendens Marsya ripis 
errantem Maeandron adit mixtusque refertur, 
passaque ab auriferis tellus exire metallis 
Pactolon, qua culta secat non uilior Hermus. 
Iliacae quoque signa manus perituraque castra 
ominibus petiere suis, nec fabula Troiae  
continuit Phrygiique ferens se Caesar Iuli. 
accedunt Syriae populi; desertus Orontes 
et felix, sic fama, Ninos, uentosa Damascos 
Gazaque et arbusto palmarum diues Idume 
et Tyros in stabilis pretiosaque murice Sidon. 
has ad bella rates non flexo limite ponti 
certior haud ullis duxit Cynosura carinis. 
Phoenices primi, famae si creditur, ausi 
mansuram rudibus uocem signare figuris 
nondum flumineas Memphis contexere biblos 
nouerat, et saxis tantum uolucresque feraeque 
sculptaque seruabant magicas animalia linguas. 
deseritur Taurique nemus Perseaque Tarsos 
Coryciumque patens exesis rupibus antrum; 
Mallos et extremae resonant naualibus Aegae, 
itque Cilix iusta iam non pirata carina. 
mouit et Eoos bellorum fama recessus, 
qua colitur Ganges, toto qui solus in orbe 
ostia nascenti contraria soluere Phoebo 
audet et aduersum fluctus inpellit in Eurum,  
hic ubi Pellaeus post Tethyos aequora ductor 
constitit et magno uinci se fassus ab orbe est; 
quaque ferens rapidum diuiso gurgite fontem 
uastis Indus aquis mixtum non sentit Hydaspen; 
quique bibunt tenera dulcis ab harundine sucos, 
et qui tinguentes croceo medicamine crinem 
fluxa coloratis astringunt carbasa gemmis, 
quique suas struxere pyras uiuique calentis 
conscendere rogos. pro, quanta est gloria genti 
iniecisse manum fatis uitaque repletos 
quod superest donasse deis! uenere feroces 
Cappadoces, duri populus non cultor Amani, 
Armeniusque tenens uoluentem saxa Niphaten. 
aethera tangentis siluas liquere Choatrae. 
ignotum uobis, Arabes, uenistis in orbem 
umbras mirati nemorum non ire sinistras. 
tum furor extremos mouit Romanus Orestas 
Carmanosque duces, quorum iam flexus in Austrum  
aether non totam mergi tamen aspicit Arcton 
lucet et exigua uelox ibi nocte Bootes, 
Aethiopumque solum, quod non premeretur ab ulla 
signiferi regione poli, nisi poplite lapso 
ultima curuati procederet ungula Tauri, 
quaque caput rapido tollit cum Tigride magnus 
Euphrates, quos non diuersis fontibus edit 
Persis, et incertum, tellus si misceat amnes, 
quod potius sit nomen aquis. sed sparsus in agros 
fertilis Euphrates Phariae uice fungitur undae; 
at Tigrim subito tellus absorbet hiatu 
occultosque tegit cursus rursusque renatum 
fonte nouo flumen pelagi non abnegat undis. 
inter Caesareas acies diuersaque signa 
pugnaces dubium Parthi tenuere fauorem 
contenti fecisse duos. tinxere sagittas 
errantes Scythiae populi, quos gurgite Bactros 
includit gelido uastisque Hyrcania siluis; 
hinc Lacedaemonii, moto gens aspera freno, 
Heniochi saeuisque adfinis Sarmata Moschis; 
Colchorum qua rura secat ditissima Phasis, 
qua Croeso fatalis Halys, qua uertice lapsus 
Riphaeo Tanais diuersi nomina mundi 
inposuit ripis Asiaeque et terminus idem 
Europae, mediae dirimens confinia terrae, 
nunc hunc nunc illum, qua flectitur, ampliat orbem;  
quaque, fretum torrens, Maeotidos egerit undas 
Pontus, et Herculeis aufertur gloria metis, 
Oceanumque negant solas admittere Gadis; 
hinc Essedoniae gentes auroque ligatas 
substringens Arimaspe comas; hinc fortis Arius 
longaque Sarmatici soluens ieiunia belli 
Massagetes, quo fugit, equo uolucresque Geloni. 
non, cum Memnoniis deducens agmina regnis 
Cyrus et effusis numerato milite telis 
descendit Perses, fraternique ultor amoris 
aequora cum tantis percussit classibus, unum 
tot reges habuere ducem, coiere nec umquam 
tam uariae cultu gentes, tam dissona uolgi 
ora. tot inmensae comites missura ruinae 
exciuit populos et dignas funere Magni 
exequias Fortuna dedit. non corniger Hammon 
mittere Marmaricas cessauit in arma cateruas, 
quidquid ab occiduis Libye patet arida Mauris 
usque Paraetonias Eoa ad litora Syrtis. 
acciperet felix ne non semel omnia Caesar, 
uincendum pariter Pharsalia praestitit orbem. 
ille ubi deseruit trepidantis moenia Romae 
agmine nubiferam rapto super euolat Alpem; 
cumque alii famae populi terrore pauerent 
Phocais in dubiis ausa est seruare iuuentus 
non Graia leuitate fidem signataque iura,  
et causas, non fata, sequi. tamen ante furorem 
indomitum duramque uiri deflectere mentem 
pacifico sermone parant hostemque propinquum 
orant Cecropiae praelata fronde Mineruae. 
semper in externis populo communia uestro 
Massiliam bellis testatur fata tulisse 
conprensa est Latiis quaecumque annalibus aetas. 
et nunc, ignoto siquos petis orbe triumphos, 
accipe deuotas externa in proelia dextras. 
at, si funestas acies, si dira paratis 
proelia discordes, lacrimas ciuilibus armis 
secretumque damus. tractentur uolnera nulla 
sacra manu. si caelicolis furor arma dedisset 
aut si terrigenae temptarent astra gigantes, 
non tamen auderet pietas humana uel armis 
uel uotis prodesse Ioui, sortisque deorum 
ignarum mortale genus per fulmina tantum 
sciret adhuc caelo solum regnare Tonantem. 
adde quod innumerae concurrunt undique gentes, 
nec sic horret iners scelerum contagia mundus 
ut gladiis egeant ciuilia bella coactis. 
sit mens ista quidem cunctis, ut uestra recusent 
fata, nec haec alius committat proelia miles. 
cui non conspecto languebit dextra parente 
telaque diuersi prohibebunt spargere fratres? 
finis adest scelerum, si non committitis ullis  
arma quibus fas est. nobis haec summa precandi 
terribilis aquilas infestaque signa relinquas 
urbe procul nostrisque uelis te credere muris 
excludique sinas admisso Caesare bellum. 
sit locus exceptus sceleri, Magnoque tibique 
tutus, ut, inuictae fatum si consulat urbi, 
foedera si placeant, sit quo ueniatis inermes. 
uel, cum tanta uocent discrimina Martis Hiberi, 
quid rapidum deflectis iter? non pondera rerum 
nec momenta sumus, numquam felicibus armis 
usa manus, patriae primis a sedibus exul, 
et post translatas exustae Phocidos arces 
moenibus exiguis alieno in litore tuti, 
inlustrat quos sola fides. si claudere muros 
obsidione paras et ui perfringere portas, 
excepisse faces tectis et tela parati, 
undarum raptos auersis fontibus haustus 
quaerere et effossam sitientes lambere terram 
et, desit si larga Ceres, tunc horrida cerni 
foedaque contingi maculato attingere morsu. 
nec pauet hic populus pro libertate subire 
obsessum Poeno gessit quae Marte Saguntum. 
pectoribus rapti matrum frustraque trahentes 
ubera sicca fame medios mittentur in ignis 
uxor et a caro poscet sibi fata marito, 
uolnera miscebunt fratres bellumque coacti  
hoc potius ciuile gerent. sic Graia iuuentus 
finierat, cum turbato iam prodita uoltu 
ira ducis tandem testata est uoce dolorem. 
uana mouet Graios nostri fiducia cursus. 
quamuis Hesperium mundi properemus ad axem 
Massiliam delere uacat. gaudete, cohortes 
obuia praebentur fatorum munere bella. 
uentus ut amittit uires, nisi robore densae 
occurrunt siluae, spatio diffusus inani, 
utque perit magnus nullis obstantibus ignis, 
sic hostes mihi desse nocet, damnumque putamus 
armorum, nisi qui uinci potuere rebellant. 
sed, si solus eam dimissis degener armis, 
tunc mihi tecta patent. iam non excludere tantum, 
inclusisse uolunt. at enim contagia belli 
dira fugant. dabitis poenas pro pace petita, 
et nihil esse meo discetis tutius aeuo 
quam duce me bellum. sic postquam fatus, ad urbem 
haud trepidam conuertit iter; cum moenia clausa 
conspicit et densa iuuenum uallata corona. 
haut procul a muris tumulus surgentis in altum 
telluris paruum diffuso uertice campum 
explicat haec patiens longo munimine cingi  
uisa duci rupes tutisque aptissima castris. 
proxima pars urbis celsam consurgit in arcem 
par tumulo, mediisque sedent conuallibus arua. 
tunc res inmenso placuit statura labore, 
aggere diuersos uasto committere colles. 
sed prius, ut totam, qua terra cingitur, urbem 
clauderet, a summis perduxit ad aequora castris  
longum Caesar opus, fontesque et pabula campi 
amplexus fossa densas tollentia pinnas 
caespitibus crudaque extruxit bracchia terra. 
iam satis hoc Graiae memorandum contigit urbi 
aeternumque decus, quod non inpulsa nec ipso 
strata metu tenuit flagrantis in omnia belli 
praecipitem cursum, raptisque a Caesare cunctis 
uincitur una mora. quantum est quod fata tenentur 
quodque uirum toti properans inponere mundo 
hos perdit Fortuna dies! tunc omnia late 
procumbunt nemora et spoliantur robore siluae, 
ut, cum terra leuis mediam uirgultaque molem 
suspendant, structa laterum conpage ligatam 
artet humum, pressus ne cedat turribus agger. 
lucus erat longo numquam uiolatus ab aeuo 
obscurum cingens conexis aera ramis 
et gelidas alte summotis solibus umbras. 
hunc non ruricolae Panes nemorumque potentes 
Siluani Nymphaeque tenent, sed barbara ritu 
sacra deum; structae diris altaribus arae 
omnisque humanis lustrata cruoribus arbor. 
siqua fidem meruit superos mirata uetustas, 
illis et uolucres metuunt insistere ramis 
et lustris recubare ferae; nec uentus in illas 
incubuit siluas excussaque nubibus atris 
fulgura non ulli frondem praebentibus aurae 
arboribus suus horror inest. tum plurima nigris  
fontibus unda cadit, simulacraque maesta deorum 
arte carent caesisque extant informia truncis. 
ipse situs putrique facit iam robore pallor 
attonitos; non uolgatis sacrata figuris 
numina sic metuunt tantum terroribus addit, 
quos timeant, non nosse, deos. iam fama ferebat 
saepe cauas motu terrae mugire cauernas, 
et procumbentis iterum consurgere taxos, 
et non ardentis fulgere incendia siluae, 
roboraque amplexos circum fluxisse dracones. 
non illum cultu populi propiore frequentant 
sed cessere deis. medio cum Phoebus in axe est 
aut caelum nox atra tenet, pauet ipse sacerdos 
accessus dominumque timet deprendere luci. 
hanc iubet inmisso siluam procumbere ferro; 
nam uicina operi belloque intacta priore 
inter nudatos stabat densissima montis. 
sed fortes tremuere manus, motique uerenda 
maiestate loci, si robora sacra ferirent, 
in sua credebant redituras membra securis. 
inplicitas magno Caesar torpore cohortes 
ut uidit, primus raptam librare bipennem 
ausus et aeriam ferro proscindere quercum 
effatur merso uiolata in robora ferro 
iam nequis uestrum dubitet subuertere siluam 
credite me fecisse nefas. tum paruit omnis 
imperiis non sublato secura pauore 
turba, sed expensa superorum et Caesaris ira. 
procumbunt orni, nodosa inpellitur ilex, 
siluaque Dodones et fluctibus aptior alnus  
et non plebeios luctus testata cupressus 
tum primum posuere comas et fronde carentes 
admisere diem, propulsaque robore denso 
sustinuit se silua cadens. gemuere uidentes 
Gallorum populi, muris sed clausa iuuentus 
exultat; quis enim laesos inpune putaret 
esse deos? seruat multos fortuna nocentis 
et tantum miseris irasci numina possunt. 
utque satis caesi nemoris, quaesita per agros 
plaustra ferunt, curuoque soli cessantis aratro 
agricolae raptis annum fleuere iuuencis. 
dux tamen inpatiens haesuri ad moenia Martis 
uersus ad Hispanas acies extremaque mundi 
iussit bella geri. stellatis axibus agger 
erigitur geminasque aequantis moenia turris 
accipit; hae nullo fixerunt robore terram 
sed per iter longum causa repsere latenti. 
cum tantum nutaret onus, telluris inanis 
concussisse sinus quaerentem erumpere uentum 
credidit et muros mirata est stare iuuentus. 
illinc tela cadunt excelsas urbis in arces. 
sed maior Graio Romana in corpora ferro 
uis inerat. neque enim solis excussa lacertis 
lancea, sed tenso ballistae turbine rapta, 
haut unum contenta latus transire quiescit, 
sed pandens perque arma uiam perque ossa relicta 
morte fugit superest telo post uolnera cursus. 
at saxum quotiens ingenti uerberis actu 
excutitur, qualis rupes quam uertice montis 
abscidit inpulsu uentorum adiuta uetustas, 
frangit cuncta ruens, nec tantum corpora pressa  
exanimat, totos cum sanguine dissipat artus. 
ut tamen hostiles densa testudine muros 
tecta subit uirtus, armisque innexa priores 
arma ferunt, galeamque extensus protegit umbo, 
quae prius ex longo nocuerunt missa recessu 
iam post terga cadunt. nec Grais flectere iactum 
aut facilis labor est longinqua ad tela parati 
tormenti mutare modum; sed pondere solo 
contenti nudis euoluunt saxa lacertis. 
dum fuit armorum series, ut grandine tecta 
innocua percussa sonant, sic omnia tela 
respuit; at postquam uirtus incerta uirorum 
perpetuam rupit defesso milite cratem 
singula continuis cesserunt ictibus arma. 
tunc adoperta leui procedit uinea terra, 
sub cuius pluteis et tecta fronte latentes 
moliri nunc iam parant et uertere ferro 
moenia; nunc aries suspenso fortior ictu 
incussus densi conpagem soluere muri 
temptat et inpositis unum subducere saxis. 
sed super et flammis et magnae fragmine molis 
et sudibus crebris et adusti roboris ictu 
percussae cedunt crates, frustraque labore 
exhausto fessus repetit tentoria miles. 
summa fuit Grais, starent ut moenia, uoti 
ultro acies inferre parant, armisque coruscas 
nocturni texere faces, audaxque iuuentus 
erupit. non hasta uiris, non letifer arcus, 
telum flamma fuit, rapiensque incendia uentus 
per Romana tulit celeri munimina cursu.  
nec, quamuis uiridi luctetur robore, lentas 
ignis agit uires, taeda sed raptus ab omni 
consequitur nigri spatiosa uolumina fumi, 
nec solum siluas sed saxa ingentia soluit, 
et crudae putri fluxerunt puluere cautes. 
procubuit maiorque iacens apparuit agger. 
spes uictis telluris abit, placuitque profundo 
fortunam temptare maris. non robore picto 
ornatas decuit fulgens tutela carinas, 
sed rudis et qualis procumbit montibus arbor 
conseritur, stabilis naualibus area bellis. 
et iam turrigeram Bruti comitata carinam 
uenerat in fluctus Rhodani cum gurgite classis 
Stoechados arua tenens. nec non et Graia iuuentus 
omne suum fatis uoluit committere robur 
grandaeuosque senes mixtis armauit ephebis. 
accepit non sola uiros, quae stabat in undis, 
classis et emeritas repetunt naualibus alnos. 
ut matutinos spargens super aequora Phoebus 
fregit aquis radios et liber nubibus aether 
et posito Borea pacemque tenentibus Austris 
seruatum bello iacuit mare, mouit ab omni 
quisque suam statione ratem, paribusque lacertis 
Caesaris hinc puppes, hinc Graio remige classis 
tollitur inpulsae tonsis tremuere carinae 
crebraque sublimes conuellunt uerbera puppes. 
cornua Romanae classis ualidaeque triremes 
quasque quater surgens extructi remigis ordo  
commouet et plures quae mergunt aequore pinus 
multiplices cinxere rates. hoc robur aperto 
oppositum pelago lunata classe recedunt 
ordine contentae gemino creuisse Liburnae. 
celsior at cunctis Bruti praetoria puppis 
uerberibus senis agitur molemque profundo 
inuehit et summis longe petit aequora remis. 
ut tantum medii fuerat maris, utraque classis 
quod semel excussis posset transcurrere tonsis, 
innumerae uasto miscentur in aethere uoces, 
remorumque sonus premitur clamore, nec ullae 
audiri potuere tubae. tum caerula uerrunt 
atque in transtra cadunt et remis pectora pulsant. 
ut primum rostris crepuerunt obuia rostra, 
in puppem rediere rates, emissaque tela 
aera texerunt uacuumque cadentia pontum. 
et iam diductis extendunt cornua proris 
diuersaeque rates laxata classe receptae. 
ut, quotiens aestus Zephyris Eurisque repugnat, 
huc abeunt fluctus, illo mare, sic, ubi puppes 
sulcato uarios duxerunt gurgite tractus, 
quod tulit illa ratis remis, haec rettulit aequor. 
sed Grais habiles pugnamque lacessere pinus 
et temptare fugam nec longo frangere gyro 
cursum nec tarde flectenti cedere clauo; 
at Romana ratis stabilem praebere carinam  
certior et terrae similem bellantibus usum. 
tunc in signifera residenti puppe magistro 
Brutus ait paterisne acies errare profundo  
artibus et certas pelagi? iam consere bellum, 
Phocaicis medias rostris oppone carinas. 
paruit, obliquas et praebuit hostibus alnos. 
tum quaecumque ratis temptauit robora Bruti 
ictu uicta suo percussae capta cohaesit; 
ast alias manicaeque ligant teretesque catenae, 
seque tenent remis tecto stetit aequore bellum. 
iam non excussis torquentur tela lacertis 
nec longinqua cadunt iaculato uolnera ferro, 
miscenturque manus. nauali plurima bello 
ensis agit. stat quisque suae de robore puppis 
pronus in aduersos ictus, nullique perempti 
in ratibus cecidere suis. cruor altus in unda 
spumat, et obducti concreto sanguine fluctus. 
et, quas inmissi traxerunt uincula ferri, 
has prohibent iungi conferta cadauera puppes. 
semianimes alii uastum subiere profundum 
hauseruntque suo permixtum sanguine pontum; 
hi luctantem animam lenta cum morte trahentes 
fractarum subita ratium periere ruina. 
inrita tela suas peragunt in gurgite caedes,  
et quodcumque cadit frustrato pondere ferrum 
exceptum mediis inuenit uolnus in undis. 
Phocaicis Romana ratis uallata carinis 
robore diducto dextrum laeuumque tuetur 
aequo Marte latus; cuius dum pugnat ab alta 
puppe Catus Graiumque audax aplustre retentat, 
terga simul pariter missis et pectora telis 
transigitur medio concurrit corpore ferrum, 
et stetit incertus, flueret quo uolnere, sanguis, 
donec utrasque simul largus cruor expulit hastas 
diuisitque animam sparsitque in uolnera letum. 
derigit huc puppem miseri quoque dextra Telonis, 
qua nullam melius pelago turbante carinae 
audiuere manum, nec lux est notior ulli 
crastina, seu Phoebum uideat seu cornua lunae, 
semper uenturis conponere carbasa uentis. 
hic Latiae rostro conpagem ruperat alni, 
pila sed in medium uenere trementia pectus 
auertitque ratem morientis dextra magistri. 
dum cupit in sociam Gyareus erepere puppem, 
excipit inmissum suspensa per ilia ferrum 
adfixusque rati telo retinente pependit. 
stant gemini fratres, fecundae gloria matris,  
quos eadem uariis genuerunt uiscera fatis 
discreuit mors saeua uiros, unumque relictum 
agnorunt miseri sublato errore parentes, 
aeternis causam lacrimis; tenet ille dolorem 
semper et amissum fratrem lugentibus offert. 
quorum alter mixtis obliquo pectine remis 
ausus Romanae Graia de puppe carinae 
iniectare manum; sed eam grauis insuper ictus 
amputat; illa tamen nisu, quo prenderat, haesit 
deriguitque tenens strictis inmortua neruis. 
creuit in aduersis uirtus plus nobilis irae 
truncus habet fortique instaurat proelia laeua 
rapturusque suam procumbit in aequora dextram. 
haec quoque cum toto manus est abscisa lacerto. 
iam clipeo telisque carens, non conditus ima 
puppe sed expositus fraternaque pectore nudo 
arma tegens, crebra confixus cuspide perstat 
telaque multorum leto casura suorum 
emerita iam morte tenet. tum uolnere multo 
effugientem animam lassos collegit in artus 
membraque contendit toto, quicumque manebat, 
sanguine et hostilem defectis robore neruis  
insiluit solo nociturus pondere puppem. 
strage uirum cumulata ratis multoque cruore 
plena per obliquum crebros latus accipit ictus 
et, postquam ruptis pelagus conpagibus hausit, 
ad summos repleta foros descendit in undas 
uicinum inuoluens contorto uertice pontum. 
aequora discedunt mersa diducta carina 
inque locum puppis cecidit mare. multaque ponto 
praebuit ille dies uarii miracula fati. 
ferrea dum puppi rapidos manus inserit uncos 
adfixit Lycidan. mersus foret ille profundo, 
sed prohibent socii suspensaque crura retentant. 
scinditur auolsus, nec, sicut uolnere, sanguis 
emicuit lentus ruptis cadit undique uenis, 
discursusque animae diuersa in membra meantis 
interceptus aquis. nullius uita perempti 
est tanta dimissa uia. pars ultima trunci 
tradidit in letum uacuos uitalibus artus; 
at tumidus qua pulmo iacet, qua uiscera feruent, 
haeserunt ibi fata diu, luctataque multum 
hac cum parte uiri uix omnia membra tulerunt. 
dum nimium pugnax unius turba carinae 
incumbit prono lateri uacuamque relinquit, 
qua caret hoste, ratem, congesto pondere puppis 
uersa caua texit pelagus nautasque carina, 
bracchia nec licuit uasto iactare profundo 
sed clauso periere mari. tunc unica diri 
conspecta est leti facies, cum forte natantem 
diuersae rostris iuuenem fixere carinae. 
discessit medium tam uastos pectus ad ictus,  
nec prohibere ualent obtritis ossibus artus 
quo minus aera sonent; eliso uentre per ora 
eiectat saniem permixtus uiscere sanguis. 
postquam inhibent remis puppes ac rostra reducunt, 
deiectum in pelagus perfosso pectore corpus 
uolneribus transmisit aquas. pars maxima turbae 
naufraga iactatis morti obluctata lacertis 
puppis ad auxilium sociae concurrit; at illis, 
robora cum uetitis prensarent altius ulnis 
nutaretque ratis populo peritura recepto, 
inpia turba super medios ferit ense lacertos. 
bracchia linquentes Graia pendentia puppe 
a manibus cecidere suis non amplius undae 
sustinuere graues in summo gurgite truncos. 
iamque omni fusis nudato milite telis 
inuenit arma furor remum contorsit in hostem 
alter, at hi totum ualidis aplustre lacertis 
auolsasque rotant expulso remige sedes. 
in pugnam fregere rates. sidentia pessum 
corpora caesa tenent spoliantque cadauera ferro. 
multi inopes teli iaculum letale reuolsum 
uolneribus traxere suis et uiscera laeua 
oppressere manu, ualidos dum praebeat ictus 
sanguis et, hostilem cum torserit, exeat, hastam. 
nulla tamen plures hoc edidit aequore clades  
quam pelago diuersa lues. nam pinguibus ignis 
adfixus taedis et tecto sulpure uiuax 
spargitur; at faciles praebere alimenta carinae 
nunc pice, nunc liquida rapuere incendia cera. 
nec flammas superant undae, sparsisque per aequor 
iam ratibus fragmenta ferus sibi uindicat ignis. 
hic recipit fluctus, extinguat ut aequore flammas, 
hi, ne mergantur, tabulis ardentibus haerent. 
mille modos inter leti mors una timori est 
qua coepere mori. nec cessat naufraga uirtus 
tela legunt deiecta mari ratibusque ministrant 
incertasque manus ictu languente per undas 
exercent; nunc, rara datur si copia ferri, 
utuntur pelago saeuus conplectitur hostem 
hostis, et inplicitis gaudent subsidere membris 
mergentesque mori. pugna fuit unus in illa 
eximius Phoceus animam seruare sub undis 
scrutarique fretum, siquid mersisset harenis, 
et nimis adfixos unci conuellere morsus, 
adductum quotiens non senserat anchora funem. 
hic, ubi conprensum penitus deduxerat hostem, 
uictor et incolumis summas remeabat in undas; 
sed, se per uacuos credit dum surgere fluctus, 
puppibus occurrit tandemque sub aequore mansit. 
hi super hostiles iecerunt bracchia remos 
et ratium tenuere fugam. non perdere letum 
maxima cura fuit multus sua uolnera puppi 
adfixit moriens et rostris abstulit ictus.  
stantem sublimi Tyrrhenum culmine prorae 
Lygdamus excussa Balearis tortor habenae 
glande petens solido fregit caua tempora plumbo. 
sedibus expulsi, postquam cruor omnia rupit 
uincula, procurrunt oculi; stat lumine rapto 
attonitus mortisque illas putat esse tenebras. 
at postquam membris sensit constare uigorem 
uos, ait o socii, sicut tormenta soletis, 
me quoque mittendis rectum conponite telis. 
egere quod superest animae, Tyrrhene, per omnis 
bellorum casus. ingentem militis usum 
hoc habet ex magna defunctum parte cadauer 
uiuentis feriere loco. sic fatus in hostem 
caeca tela manu sed non tamen inrita mittit. 
excipit haec iuuenis generosi sanguinis Argus 
qua iam non medius descendit in ilia uenter, 
adiuuitque suo procumbens pondere ferrum. 
stabat diuersa uictae iam parte carinae 
infelix Argi genitor, non ille iuuentae 
tempore Phocaicis ulli cessurus in armis 
uictum aeuo robur cecidit, fessusque senecta 
exemplum, non miles erat; qui funere uiso 
saepe cadens longae senior per transtra carinae 
peruenit ad puppim spirantisque inuenit artus. 
non lacrimae cecidere genis, non pectora tundit, 
distentis toto riguit sed corpore palmis. 
nox subit atque oculos uastae obduxere tenebrae, 
et miserum cernens agnoscere desinit Argum. 
ille caput labens et iam languentia colla 
uiso patre leuat; uox faucis nulla solutas  
prosequitur, tacito tantum petit oscula uoltu 
inuitatque patris claudenda ad lumina dextram.  
ut torpore senex caruit uiresque cruentus 
coepit habere dolor, non perdam tempora dixit 
a saeuis permissa deis, iugulumque senilem 
confodiam. ueniam misero concede parenti, 
Arge, quod amplexus, extrema quod oscula fugi. 
nondum destituit calidus tua uolnera sanguis, 
semianimisque iaces et adhuc potes esse superstes. 
sic fatus, quamuis capulum per uiscera missi 
polluerit gladii, tamen alta sub aequora tendit 
praecipiti saltu letum praecedere nati 
festinantem animam morti non credidit uni. 
inclinant iam fata ducum, nec iam amplius anceps 
belli casus erat. Graiae pars maxima classis 
mergitur, ast aliae mutato remige puppes 
uictores uexere suos; naualia paucae 
praecipiti tenuere fuga. quis in urbe parentum 
fletus erat, quanti matrum per litora planctus! 
coniunx saepe sui confusis uoltibus unda 
credidit ora uiri Romanum amplexa cadauer, 
accensisque rogis miseri de corpore trunco 
certauere patres. at Brutus in aequore uictor 
primus Caesareis pelagi decus addidit armis.  
LIBER QVARTVS 
At procul extremis terrarum Caesar in oris 
Martem saeuus agit non multa caede nocentem 
maxima sed fati ducibus momenta daturum. 
iure pari rector castris Afranius illis 
ac Petreius erat; concordia duxit in aequas 
imperium commune uices, tutelaque ualli 
peruigil alterno paret custodia signo. 
his praeter Latias acies erat inpiger Astur 
Vettonesque leues profugique a gente uetusta 
Gallorum Celtae miscentes nomen Hiberis. 
colle tumet modico lenique excreuit in altum 
pingue solum tumulo; super hunc fundata uetusta 
surgit Ilerda manu; placidis praelabitur undis 
Hesperios inter Sicoris non ultimus amnis, 
saxeus ingenti quem pons amplectitur arcu 
hibernas passurus aquas. at proxima rupes 
signa tenet Magni, nec Caesar colle minore 
castra leuat; medius dirimit tentoria gurges. 
explicat hinc tellus campos effusa patentis 
uix oculo prendente modum, camposque coerces, 
Cinga rapax, uetitus fluctus et litora cursu 
Oceani pepulisse tuo; nam gurgite mixto 
qui praestat terris aufert tibi nomen Hiberus. 
prima dies belli cessauit Marte cruento  
spectandasque ducum uires numerosaque signa 
exposuit. piguit sceleris; pudor arma furentum 
continuit, patriaeque et ruptis legibus unum 
donauere diem; prono cum Caesar Olympo 
in noctem subita circumdedit agmina fossa, 
dum primae perstant acies, hostemque fefellit 
et prope consertis obduxit castra maniplis. 
luce noua collem subito conscendere cursu, 
qui medius tutam castris dirimebat Ilerdam, 
imperat. huc hostem pariter terrorque pudorque 
inpulit, et rapto tumulum prior agmine cepit. 
his uirtus ferrumque locum promittit, at illis 
ipse locus. miles rupes oneratus in altas 
nititur, aduersoque acies in monte supina 
haeret et in tergum casura umbone sequentis 
erigitur. nulli telum uibrare uacauit, 
dum labat et fixo firmat uestigia pilo, 
dum scopulos stirpesque tenent atque hoste relicto 
caedunt ense uiam. uidit lapsura ruina 
agmina dux equitemque iubet succedere bello 
munitumque latus laeuo praeducere gyro. 
sic pedes ex facili nulloque urguente receptus, 
inritus et uictor subducto Marte pependit. 
hactenus armorum discrimina cetera bello 
fata dedit uariis incertus motibus aer. 
pigro bruma gelu siccisque Aquilonibus haerens 
aethere constricto pluuias in nube tenebat. 
urebant montana niues camposque iacentis 
non duraturae conspecto sole pruinae, 
atque omnis propior mergenti sidera caelo 
aruerat tellus hiberno dura sereno.  
sed postquam uernus calidum Titana recepit 
sidera respiciens delapsae portitor Helles, 
atque iterum aequatis ad iustae pondera Librae 
temporibus uicere dies, tum sole relicto 
Cynthia, quo primum cornu dubitanda refulsit, 
exclusit Borean flammasque accepit in Euro. 
ille suo nubes quascumque inuenit in axe 
torsit in occiduum Nabataeis flatibus orbem, 
et quas sentit Arabs et quas Gangetica tellus 
exhalat nebulas, quidquid concrescere primus 
sol patitur, quidquid caeli fuscator Eoi 
inpulerat Corus, quidquid defenderat Indos. 
incendere diem nubes oriente remotae 
nec medio potuere graues incumbere mundo 
sed nimbos rapuere fuga. uacat imbribus Arctos 
et Notos, in solam Calpen fluit umidus aer. 
hic, ubi iam Zephyri fines, et summus Olympi 
cardo tenet Tethyn, uetitae transcurrere densos 
inuoluere globos, congestumque aeris atri 
uix recipit spatium quod separat aethere terram.  
iamque polo pressae largos densantur in imbres 
spissataeque fluunt; nec seruant fulmina flammas 
quamuis crebra micent extinguunt fulgura nimbi. 
hinc inperfecto conplectitur aera gyro 
arcus uix ulla uariatus luce colorem 
Oceanumque bibit raptosque ad nubila fluctus 
pertulit et caelo defusum reddidit aequor. 
iamque Pyrenaeae, quas numquam soluere Titan 
eualuit, fluxere niues, fractoque madescunt 
saxa gelu. tum quae solitis e fontibus exit 
non habet unda uias, tam largas alueus omnis 
a ripis accepit aquas. iam naufraga campo 
Caesaris arma natant, inpulsaque gurgite multo 
castra labant; alto restagnant flumina uallo. 
non pecorum raptus faciles, non pabula mersi 
ulla ferunt sulci; tectarum errore uiarum 
fallitur occultis sparsus populator in agris. 
iamque comes semper magnorum prima malorum 
saeua fames aderat, nulloque obsessus ab hoste 
miles eget toto censu non prodigus emit 
exiguam Cererem. pro lucri pallida tabes! 
non dest prolato ieiunus uenditor auro. 
iam tumuli collesque latent, iam flumina cuncta 
condidit una palus uastaque uoragine mersit, 
absorpsit penitus rupes ac tecta ferarum 
detulit atque ipsas hausit, subitisque frementis 
uerticibus contorsit aquas et reppulit aestus  
fortior Oceani. nec Phoebum surgere sentit 
nox subtexta polo rerum discrimina miscet 
deformis caeli facies iunctaeque tenebrae. 
sic mundi pars ima iacet, quam zona niualis 
perpetuaeque premunt hiemes non sidera caelo 
ulla uidet, sterili non quicquam frigore gignit 
sed glacie medios signorum temperat ignes. 
sic, o summe parens mundi, sic, sorte secunda 
aequorei rector, facias, Neptune tridentis, 
et tu perpetuis inpendas aera nimbis, 
tu remeare uetes quoscumque emiseris aestus. 
non habeant amnes decliuem ad litora cursum 
sed pelagi referantur aquis, concussaque tellus 
laxet iter fluuiis hos campos Rhenus inundet, 
hos Rhodanus; uastos obliquent flumina fontes. 
Riphaeas huc solue niues, huc stagna lacusque 
et pigras, ubicumque iacent, effunde paludes 
et miseras bellis ciuilibus eripe terras. 
sed paruo Fortuna uiri contenta pauore 
plena redit, solitoque magis fauere secundi 
et ueniam meruere dei. iam rarior aer, 
et par Phoebus aquis densas in uellera nubes 
sparserat, et noctes uentura luce rubebant, 
seruatoque loco rerum discessit ab astris 
umor, et ima petit quidquid pendebat aquarum. 
tollere silua comas, stagnis emergere colles 
incipiunt uisoque die durescere ualles.  
utque habuit ripas Sicoris camposque reliquit 
primum cana salix madefacto uimine paruam 
texitur in puppem caesoque inducta iuuenco 
uectoris patiens tumidum super emicat amnem. 
sic Venetus stagnante Pado fusoque Britannus 
nauigat Oceano; sic, cum tenet omnia Nilus, 
conseritur bibula Memphitis cumba papyro. 
his ratibus traiecta manus festinat utrimque 
succisum curuare nemus, fluuiique ferocis 
incrementa timens non primis robora ripis 
inposuit, medios pontem distendit in agros. 
ac, nequid Sicoris repetitis audeat undis, 
spargitur in sulcos et scisso gurgite riuis 
dat poenas maioris aquae. postquam omnia fatis 
Caesaris ire uidet, celsam Petreius Ilerdam 
deserit et noti diffisus uiribus orbis 
indomitos quaerit populos et semper in arma 
mortis amore feros et tendit in ultima mundi. 
nudatos Caesar colles desertaque castra 
conspiciens capere arma iubet nec quaerere pontem 
nec uada, sed duris fluuium superare lacertis. 
paretur, rapuitque ruens in proelia miles 
quod fugiens timuisset iter. mox uda receptis 
membra fouent armis gelidosque a gurgite cursu 
restituunt artus, donec decresceret umbra 
in medium surgente die; iamque agmina summa 
carpit eques, dubiique fugae pugnaeque tenentur.  
attollunt campo geminae iuga saxea rupes 
ualle caua media; tellus hinc ardua celsos 
continuat colles, tutae quos inter opaco 
anfractu latuere uiae; quibus hoste potito 
faucibus emitti terrarum in deuia Martem 
inque feras gentes Caesar uidet. ite sine ullo  
ordine ait raptumque fuga conuertite bellum 
et faciem pugnae uoltusque inferte minaces; 
nec liceat pauidis ignaua occumbere morte 
excipiant recto fugientes pectore ferrum. 
dixit et ad montis tendentem praeuenit hostem. 
illic exiguo paulum distantia uallo 
castra locant. postquam spatio languentia nullo 
mutua conspicuos habuerunt lumina uoltus, 
hic fratres natosque suos uidere patresque 
deprensum est ciuile nefas. tenuere parumper 
ora metu, tantum nutu motoque salutant 
ense suos. mox, ut stimulis maioribus ardens 
rupit amor leges, audet transcendere uallum 
miles, in amplexus effusas tendere palmas. 
hospitis ille ciet nomen, uocat ille propinquum, 
admonet hunc studiis consors puerilibus aetas; 
nec Romanus erat, qui non agnouerat hostem. 
arma rigant lacrimis, singultibus oscula rumpunt, 
et quamuis nullo maculatus sanguine miles 
quae potuit fecisse timet. quid pectora pulsas? 
quid, uaesane, gemis? fletus quid fundis inanis 
nec te sponte tua sceleri parere fateris? 
usque adeone times quem tu facis ipse timendum? 
classica det bello, saeuos tu neclege cantus; 
signa ferat, cessa iam iam ciuilis Erinys 
concidet et Caesar generum priuatus amabit. 
nunc ades, aeterno conplectens omnia nexu, 
o rerum mixtique salus Concordia mundi 
et sacer orbis amor magnum nunc saecula nostra 
uenturi discrimen habent. periere latebrae  
tot scelerum, populo uenia est erepta nocenti 
agnouere suos. pro numine fata sinistro 
exigua requie tantas augentia clades! 
pax erat, et castris miles permixtus utrisque 
errabat; duro concordes caespite mensas 
instituunt et permixto libamina Baccho; 
graminei luxere foci, iunctoque cubili 
extrahit insomnis bellorum fabula noctes, 
quo primum steterint campo, qua lancea dextra 
exierit. dum quae gesserunt fortia iactant 
et dum multa negant, quod solum fata petebant, 
est miseris renouata fides, atque omne futurum 
creuit amore nefas. nam postquam foedera pacis 
cognita Petreio, seque et sua tradita uenum 
castra uidet, famulas scelerata ad proelia dextras 
excitat atque hostis turba stipatus inermis 
praecipitat castris iunctosque amplexibus ense 
separat et multo disturbat sanguine pacem. 
addidit ira ferox moturas proelia uoces. 
inmemor o patriae, signorum oblite tuorum, 
non potes hoc causae, miles, praestare, senatus 
adsertor uicto redeas ut Caesare? certe, 
ut uincare, potes. dum ferrum, incertaque fata, 
quique fluat multo non derit uolnere sanguis, 
ibitis ad dominum damnataque signa feretis, 
utque habeat famulos nullo discrimine Caesar 
exorandus erit? ducibus quoque uita petita est?  
numquam nostra salus pretium mercesque nefandae 
proditionis erit non hoc ciuilia bella, 
ut uiuamus, agunt. trahimur sub nomine pacis. 
non chalybem gentes penitus fugiente metallo 
eruerent, nulli uallarent oppida muri, 
non sonipes in bella ferox, non iret in aequor 
turrigeras classis pelago sparsura carinas, 
si bene libertas umquam pro pace daretur. 
hostes nempe meos sceleri iurata nefando 
sacramenta tenent; at uobis uilior hoc est 
uestra fides, quod pro causa pugnantibus aequa 
et ueniam sperare licet. pro dira pudoris 
funera! nunc toto fatorum ignarus in orbe, 
Magne, paras acies mundique extrema tenentis 
sollicitas reges, cum forsan foedere nostro 
iam tibi sit promissa salus. sic fatur et omnis 
concussit mentes scelerumque reduxit amorem. 
sic, ubi desuetae siluis in carcere clauso 
mansueuere ferae et uoltus posuere minaces 
atque hominem didicere pati, si torrida paruos 
uenit in ora cruor, redeunt rabiesque furorque 
admonitaeque tument gustato sanguine fauces; 
feruet et a trepido uix abstinet ira magistro. 
itur in omne nefas, et, quae fortuna deorum  
inuidia caeca bellorum in nocte tulisset, 
fecit monstra fides. inter mensasque torosque 
quae modo conplexu fouerunt pectora caedunt; 
et quamuis primo ferrum strinxere gementes, 
ut dextrae iusti gladius dissuasor adhaesit, 
dum feriunt, odere suos, animosque labantis 
confirmant ictu. feruent iam castra tumultu, 
ac, uelut occultum pereat scelus, omnia monstra 
in facie posuere ducum iuuat esse nocentis. 
tu, Caesar, quamuis spoliatus milite multo, 
agnoscis superos; neque enim tibi maior in aruis 
Emathiis fortuna fuit nec Phocidos undis 
Massiliae, Phario nec tantum est aequore gestum, 
hoc siquidem solo ciuilis crimine belli 
dux causae melioris eris. polluta nefanda 
agmina caede duces iunctis committere castris 
non audent, altaeque ad moenia rursus Ilerdae 
intendere fugam. campos eques obuius omnis 
abstulit et siccis inclusit collibus hostem. 
tunc inopes undae praerupta cingere fossa 
Caesar auet nec castra pati contingere ripas 
aut circum largos curuari bracchia fontes. 
ut leti uidere uiam, conuersus in iram 
praecipitem timor est. miles non utile clausis 
auxilium mactauit equos, tandemque coactus 
spe posita damnare fugam casurus in hostes 
fertur. ut effuso Caesar decurrere passu 
uidit et ad certam deuotos tendere mortem, 
tela tene iam, miles, ait ferrumque ruenti 
subtrahe non ullo constet mihi sanguine bellum.  
uincitur haut gratis iugulo qui prouocat hostem. 
en, sibi uilis adest inuisa luce iuuentus 
iam damno peritura meo; non sentiet ictus, 
incumbet gladiis, gaudebit sanguine fuso. 
deserat hic feruor mentes, cadat impetus amens, 
perdant uelle mori. sic deflagrare minaces 
in cassum et uetito passus languescere bello, 
substituit merso dum nox sua lumina Phoebo. 
inde, ubi nulla data est miscendae copia mortis, 
paulatim cadit ira ferox mentesque tepescunt, 
saucia maiores animos ut pectora gestant, 
dum dolor est ictusque recens et mobile neruis 
conamen calidus praebet cruor ossaque nondum 
adduxere cutem si conscius ensis adacti 
stat uictor tenuitque manus, tum frigidus artus 
alligat atque animum subducto robore torpor, 
postquam sicca rigens astrinxit uolnera sanguis. 
iamque inopes undae primum tellure refossa 
occultos latices abstrusaque flumina quaerunt; 
nec solum rastris durisque ligonibus arua 
sed gladiis fodere suis, puteusque cauati 
montis ad inrigui premitur fastigia campi. 
non se tam penitus, tam longe luce relicta 
merserit Astyrici scrutator pallidus auri. 
non tamen aut tectis sonuerunt cursibus amnes 
aut micuere noui percusso pumice fontes, 
antra nec exiguo stillant sudantia rore  
aut inpulsa leui turbatur glarea uena. 
tunc exhausta super multo sudore iuuentus 
extrahitur duris silicum lassata metallis; 
quoque minus possent siccos tolerare uapores 
quaesitae fecistis aquae. nec languida fessi 
corpora sustentant epulis, mensasque perosi 
auxilium fecere famem. si mollius aruum 
prodidit umorem, pinguis manus utraque glaebas 
exprimit ora super; nigro si turbida limo 
conluuies inmota iacet, cadit omnis in haustus 
certatim obscaenos miles moriensque recepit 
quas nollet uicturus aquas; rituque ferarum 
distentas siccant pecudes, et lacte negato 
sordidus exhausto sorbetur ab ubere sanguis. 
tunc herbas frondesque terunt, et rore madentis 
destringunt ramos et siquos palmite crudo 
arboris aut tenera sucos pressere medulla. 
o fortunati, fugiens quos barbarus hostis 
fontibus inmixto strauit per rura ueneno. 
hos licet in fluuios saniem tabemque ferarum, 
pallida Dictaeis, Caesar, nascentia saxis 
infundas aconita palam, Romana iuuentus 
non decepta bibet. torrentur uiscera flamma 
oraque sicca rigent squamosis aspera linguis; 
iam marcent uenae, nulloque umore rigatus 
aeris alternos angustat pulmo meatus, 
rescissoque nocent suspiria dura palato;  
pandunt ora tamen nociturumque aera captant. 
expectant imbres, quorum modo cuncta natabant 
inpulsu, et siccis uoltus in nubibus haerent. 
quoque magis miseros undae ieiunia soluant 
non super arentem Meroen Cancrique sub axe, 
qua nudi Garamantes arant, sedere, sed inter 
stagnantem Sicorim et rapidum deprensus Hiberum 
spectat uicinos sitiens exercitus amnes.  
iam domiti cessere duces, pacisque petendae 
auctor damnatis supplex Afranius armis 
semianimes in castra trahens hostilia turmas 
uictoris stetit ante pedes. seruata precanti 
maiestas non fracta malis, interque priorem 
fortunam casusque nouos gerit omnia uicti, 
sed ducis, et ueniam securo pectore poscit. 
si me degeneri strauissent fata sub hoste, 
non derat fortis rapiendo dextera leto; 
at nunc causa mihi est orandae sola salutis 
dignum donanda, Caesar, te credere uita. 
non partis studiis agimur nec sumpsimus arma 
consiliis inimica tuis. nos denique bellum 
inuenit ciuile duces, causaeque priori, 
dum potuit, seruata fides. nil fata moramur 
tradimus Hesperias gentes, aperimus Eoas, 
securumque orbis patimur post terga relicti. 
nec cruor effusus campis tibi bella peregit 
nec ferrum lassaeque manus hoc hostibus unum,  
quod uincas, ignosce tuis. nec magna petuntur 
otia des fessis, uitam patiaris inermis 
degere quam tribuis. campis prostrata iacere 
agmina nostra putes; nec enim felicibus armis 
misceri damnata decet, partemque triumphi 
captos ferre tui turba haec sua fata peregit. 
hoc petimus, uictos ne tecum uincere cogas. 
dixerat; at Caesar facilis uoltuque serenus 
flectitur atque usus belli poenamque remittit. 
ut primum iustae placuerunt foedera pacis, 
incustoditos decurrit miles ad amnes, 
incumbit ripis permissaque flumina turbat. 
continuus multis subitarum tractus aquarum 
aera non passus uacuis discurrere uenis 
artauit clausitque animam; nec feruida pestis 
cedit adhuc, sed morbus egens iam gurgite plenis 
uisceribus sibi poscit aquas. mox robora neruis 
et uires rediere uiris. o prodiga rerum 
luxuries numquam paruo contenta paratis 
et quaesitorum terra pelagoque ciborum 
ambitiosa fames et lautae gloria mensae, 
discite quam paruo liceat producere uitam 
et quantum natura petat. non erigit aegros 
nobilis ignoto diffusus consule Bacchus, 
non auro murraque bibunt, sed gurgite puro 
uita redit. satis est populis fluuiusque Ceresque. 
heu miseri qui bella gerunt! tunc arma relinquens 
uictori miles spoliato pectore tutus 
innocuusque suas curarum liber in urbes  
spargitur. o quantum donata pace potitos 
excussis umquam ferrum uibrasse lacertis 
paenituit, tolerasse sitim frustraque rogasse 
prospera bella deos! nempe usis Marte secundo 
tot dubiae restant acies, tot in orbe labores; 
ut numquam fortuna labet successibus anceps, 
uincendum totiens; terras fundendus in omnis 
est cruor et Caesar per tot sua fata sequendus. 
felix qui potuit mundi nutante ruina 
quo iaceat iam scire loco. non proelia fessos 
ulla uocant, certos non rumpunt classica somnos. 
iam coniunx natique rudes et sordida tecta 
et non deductos recipit sua terra colonos. 
hoc quoque securis oneris fortuna remisit, 
sollicitus menti quod abest fauor ille salutis 
est auctor, dux ille fuit. sic proelia soli 
felices nullo spectant ciuilia uoto. 
non eadem belli totum fortuna per orbem 
constitit, in partes aliquid sed Caesaris ausa est. 
qua maris Hadriaci longas ferit unda Salonas 
et tepidum in molles Zephyros excurrit Iader, 
illic bellaci confisus gente Curictum, 
quos alit Hadriaco tellus circumflua ponto, 
clauditur extrema residens Antonius ora 
cautus ab incursu belli, si sola recedat, 
expugnat quae tuta, fames. non pabula tellus 
pascendis summittit equis, non proserit ullam  
flaua Ceres segetem; spoliarat gramine campum 
miles et attonso miseris iam dentibus aruo 
castrorum siccas de caespite uolserat herbas. 
ut primum aduersae socios in litore terrae 
et Basilum uidere ducem, noua furta per aequor 
exquisita fugae. neque enim de more carinas 
extendunt puppesque leuant, sed firma gerendis 
molibus insolito contexunt robora ductu. 
namque ratem uacuae sustentant undique cupae 
quarum porrectis series constricta catenis 
ordinibus geminis obliquas excipit alnos; 
nec gerit expositum telis in fronte patenti 
remigium, sed, quod trabibus circumdedit aequor, 
hoc ferit et taciti praebet miracula cursus, 
quod nec uela ferat nec apertas uerberet undas. 
tum freta seruantur, dum se declinibus undis 
aestus agat refluoque mari nudentur harenae. 
iamque relabenti crescebant litora ponto 
missa ratis prono defertur lapsa profundo 
et geminae comites. cunctas super ardua turris 
eminet et tremulis tabulata minantia pinnis. 
noluit Illyricae custos Octauius undae 
confestim temptare ratem, celeresque carinas 
continuit, cursu crescat dum praeda secundo, 
et temere ingressos repetendum inuitat ad aequor 
pace maris. sic, dum pauidos formidine ceruos 
claudat odoratae metuentis aera pinnae 
aut dum dispositis attollat retia uaris, 
uenator tenet ora leuis clamosa Molossi, 
Spartanos Cretasque ligat, nec creditur ulli  
silua cani, nisi qui presso uestigia rostro 
colligit et praeda nescit latrare reperta 
contentus tremulo monstrasse cubilia loro. 
nec mora, conplentur moles, auideque petitis 
insula deseritur ratibus, quo tempore primas 
inpedit ad noctem iam lux extrema tenebras. 
at Pompeianus fraudes innectere ponto 
antiqua parat arte Cilix, passusque uacare 
summa freti medio suspendit uincula ponto 
et laxe fluitare sinit, religatque catenas 
rupis ab Illyricae scopulis. nec prima nec illam 
quae sequitur tardata ratis, sed tertia moles 
haesit et ad cautes adducto fune secuta est. 
inpendent caua saxa mari, ruituraque semper 
stat, mirum, moles et siluis aequor inumbrat. 
huc fractas Aquilone rates summersaque pontus 
corpora saepe tulit caecisque abscondit in antris; 
restituit raptus tectum mare, cumque cauernae 
euomuere fretum contorti uerticis undae 
Tauromenitanam uincunt feruore Charybdim. 
hic Opiterginis moles onerata colonis 
constitit; hanc omni puppes statione solutae 
circumeunt, alii rupes ac litora conplent. 
Vulteius tacitas sensit sub gurgite fraudes 
dux erat ille ratis; frustra qui uincula ferro 
rumpere conatus poscit spe proelia nulla 
incertus qua terga daret, qua pectora bello. 
hoc tamen in casu quantum deprensa ualebat  
effecit uirtus inter tot milia captae 
circumfusa rati et plenam uix inde cohortem 
pugna fuit, non longa quidem; nam condidit umbra 
nox lucem dubiam pacemque habuere tenebrae. 
tum sic attonitam uenturaque fata pauentem 
rexit magnanima Vulteius uoce cohortem 
libera non ultra parua quam nocte iuuentus, 
consulite extremis angusto in tempore rebus. 
uita breuis nulli superest qui tempus in illa 
quaerendae sibi mortis habet; nec gloria leti 
inferior, iuuenes, admoto occurrere fato. 
omnibus incerto uenturae tempore uitae 
par animi laus est et, quos speraueris, annos 
perdere et extremae momentum abrumpere lucis, 
accersas dum fata manu non cogitur ullus 
uelle mori. fuga nulla patet, stant undique nostris 
intenti ciues iugulis decernite letum, 
et metus omnis abest. cupias quodcumque necesse est. 
non tamen in caeca bellorum nube cadendum est 
aut cum permixtas acies sua tela tenebris 
inuoluent. conferta iacent cum corpora campo, 
in medium mors omnis abit, perit obruta uirtus 
nos in conspicua sociis hostique carina 
constituere dei; praebebunt aequora testes, 
praebebunt terrae, summis dabit insula saxis, 
spectabunt geminae diuerso litore partes. 
nescio quod nostris magnum et memorabile fatis 
exemplum, Fortuna, paras. quaecumque per aeuum  
exhibuit monimenta fides seruataque ferro 
militiae pietas, transisset nostra iuuentus. 
namque suis pro te gladiis incumbere, Caesar, 
esse parum scimus; sed non maiora supersunt 
obsessis tanti quae pignora demus amoris. 
abscidit nostrae multum fors inuida laudi, 
quod non cum senibus capti natisque tenemur. 
indomitos sciat esse uiros timeatque furentis 
et morti faciles animos et gaudeat hostis 
non plures haesisse rates. temptare parabunt 
foederibus turpique uolent corrumpere uita. 
o utinam, quo plus habeat mors unica famae, 
promittant ueniam, iubeant sperare salutem, 
ne nos, cum calido fodiemus uiscera ferro, 
desperasse putent. magna uirtute merendum est, 
Caesar ut amissis inter tot milia paucis 
hoc damnum clademque uocet. dent fata recessum 
emittantque licet, uitare instantia nolim. 
proieci uitam, comites, totusque futurae  
mortis agor stimulis furor est. agnoscere solis 
permissum, quos iam tangit uicinia fati, 
uicturosque dei celant, ut uiuere durent, 
felix esse mori. sic cunctas sustulit ardor 
mobilium mentes iuuenum. cum sidera caeli 
ante ducis uoces oculis umentibus omnes 
aspicerent flexoque Vrsae temone pauerent, 
idem, cum fortes animos praecepta subissent,  
optauere diem. nec segnis uergere ponto 
tunc erat astra polus; nam sol Ledaea tenebat 
sidera, uicino cum lux altissima Cancro est; 
nox tum Thessalicas urguebat parua sagittas. 
detegit orta dies stantis in rupibus Histros 
pugnacesque mari Graia cum classe Liburnos. 
temptauere prius suspenso uincere bello 
foederibus, fieret captis si dulcior ipsa 
mortis uita mora. stabat deuota iuuentus 
damnata iam luce ferox securaque pugnae 
promisso sibi fine manu, nullique tumultus 
excussere uiris mentes ad summa paratas; 
innumerasque simul pauci terraque marique 
sustinuere manus tanta est fiducia mortis. 
utque satis bello uisum est fluxisse cruoris 
uersus ab hoste furor. primus dux ipse carinae 
Vulteius iugulo poscens iam fata retecto 
ecquis ait iuuenum est cuius sit dextra cruore 
digna meo certaque fide per uolnera nostra 
testetur se uelle mori? nec plura locuto 
uiscera non unus iam dudum transigit ensis. 
conlaudat cunctos, sed eum cui uolnera prima 
debebat grato moriens interficit ictu. 
concurrunt alii totumque in partibus unis 
bellorum fecere nefas. sic semine Cadmi 
emicuit Dircaea cohors ceciditque suorum 
uolneribus, dirum Thebanis fratribus omen; 
Phasidos et campis insomni dente creati  
terrigenae missa magicis e cantibus ira 
cognato tantos inplerunt sanguine sulcos, 
ipsaque inexpertis quod primum fecerat herbis 
expauit Medea nefas. sic mutua pacti 
fata cadunt iuuenes, minimumque in morte uirorum 
mors uirtutis habet. pariter sternuntque caduntque 
uolnere letali, nec quemquam dextra fefellit 
cum feriat moriente manu. nec uolnus adactis 
debetur gladiis percussum est pectore ferrum 
et iuguli pressere manum. cum sorte cruenta 
fratribus incurrunt fratres natusque parenti, 
haud trepidante tamen toto cum pondere dextra 
exegere enses. pietas ferientibus una 
non repetisse fuit. iam latis uiscera lapsa 
semianimes traxere foris multumque cruorem 
infudere mari. despectam cernere lucem 
uictoresque suos uoltu spectare superbo 
et mortem sentire iuuat. iam strage cruenta 
conspicitur cumulata ratis, bustisque remittunt 
corpora uictores, ducibus mirantibus ulli 
esse ducem tanti. nullam maiore locuta est 
ore ratem totum discurrens Fama per orbem. 
non tamen ignauae post haec exempla uirorum 
percipient gentes quam sit non ardua uirtus 
seruitium fugisse manu, sed regna timentur  
ob ferrum et saeuis libertas uritur armis, 
ignorantque datos, ne quisquam seruiat, enses. 
mors, utinam pauidos uitae subducere nolles, 
sed uirtus te sola daret. non segnior illo 
Marte fuit, qui tum Libycis exarsit in aruis. 
namque rates audax Lilybaeo litore soluit 
Curio, nec forti uelis Aquilone recepto 
inter semirutas magnae Carthaginis arces 
et Clipeam tenuit stationis litora notae, 
primaque castra locat cano procul aequore, qua se 
Bagrada lentus agit siccae sulcator harenae. 
inde petit tumulos exesasque undique rupes, 
Antaei quas regna uocat non uana uetustas. 
nominis antiqui cupientem noscere causas 
cognita per multos docuit rudis incola patres. 
nondum post genitos Tellus ecfeta gigantas 
terribilem Libycis partum concepit in antris. 
nec tam iusta fuit terrarum gloria Typhon 
aut Tityos Briareusque ferox; caeloque pepercit 
quod non Phlegraeis Antaeum sustulit aruis. 
hoc quoque tam uastas cumulauit munere uires 
Terra sui fetus, quod, cum tetigere parentem, 
iam defecta uigent renouato robore membra. 
haec illi spelunca domus; latuisse sub alta 
rupe ferunt, epulas raptos habuisse leones; 
ad somnos non terga ferae praebere cubile 
adsuerunt, non silua torum, uiresque resumit 
in nuda tellure iacens. periere coloni 
aruorum Libyae, pereunt quos appulit aequor;  
auxilioque diu uirtus non usa cadendi 
terrae spernit opes inuictus robore cunctis, 
quamuis staret, erat. tandem uolgata cruenti 
fama mali terras monstris aequorque leuantem 
magnanimum Alciden Libycas exciuit in oras. 
ille Cleonaei proiecit terga leonis, 
Antaeus Libyci; perfudit membra liquore 
hospes Olympiacae seruato more palaestrae, 
ille parum fidens pedibus contingere matrem 
auxilium membris calidas infudit harenas. 
conseruere manus et multo bracchia nexu; 
colla diu grauibus frustra temptata lacertis, 
inmotumque caput fixa cum fronte tenetur, 
miranturque habuisse parem. nec uiribus uti 
Alcides primo uoluit certamine totis, 
exhausitque uirum, quod creber anhelitus illi 
prodidit et gelidus fesso de corpore sudor. 
tum ceruix lassata quati, tum pectore pectus 
urgueri, tunc obliqua percussa labare 
crura manu. iam terga uiri cedentia uictor 
alligat et medium conpressis ilibus artat 
inguinaque insertis pedibus distendit et omnem 
explicuit per membra uirum. rapit arida tellus 
sudorem; calido conplentur sanguine uenae, 
intumuere tori, totosque induruit artus 
Herculeosque nouo laxauit corpore nodos. 
constitit Alcides stupefactus robore tanto, 
nec sic Inachiis, quamuis rudis esset, in undis 
desectam timuit reparatis anguibus hydram. 
conflixere pares, Telluris uiribus ille, 
ille suis. numquam saeuae sperare nouercae 
plus licuit uidet exhaustos sudoribus artus  
ceruicemque uiri, siccam cum ferret Olympum. 
utque iterum fessis iniecit bracchia membris 
non expectatis Antaeus uiribus hostis 
sponte cadit maiorque accepto robore surgit. 
quisquis inest terris in fessos spiritus artus 
egeritur, Tellusque uiro luctante laborat. 
ut tandem auxilium tactae prodesse parentis 
Alcides sensit, standum est tibi, dixit et ultra 
non credere solo, sternique uetabere terra. 
haerebis pressis intra mea pectora membris 
huc, Antaee, cades. sic fatus sustulit alte 
nitentem in terras iuuenem. morientis in artus 
non potuit nati Tellus permittere uires 
Alcides medio tenuit iam pectora pigro 
stricta gelu terrisque diu non credidit hostem. 
hinc, aeui ueteris custos, famosa uetustas, 
miratrixque sui, signauit nomine terras. 
sed maiora dedit cognomina collibus istis 
Poenum qui Latiis reuocauit ab arcibus hostem 
Scipio; nam sedes Libyca tellure potito 
haec fuit. en, ueteris cernis uestigia ualli. 
Romana hos primum tenuit uictoria campos. 
Curio laetatus, tamquam fortuna locorum 
bella gerat seruetque ducum sibi fata priorum, 
felici non fausta loco tentoria ponens 
indulsit castris et collibus abstulit omen 
sollicitatque feros non aequis uiribus hostis.  
omnis Romanis quae cesserat Africa signis 
tum Vari sub iure fuit; qui robore quamquam 
confisus Latio regis tamen undique uires 
exciuit, Libycas gentis, extremaque mundi 
signa suum comitata Iubam. non fusior ulli 
terra fuit domino qua sunt longissima, regna 
cardine ab occiduo uicinus Gadibus Atlans 
terminat, a medio confinis Syrtibus Hammon; 
at, qua lata iacet, uasti plaga feruida regni 
distinet Oceanum zonaeque exusta calentis. 
sufficiunt spatio populi tot castra secuntur, 
Autololes Numidaeque uagi semperque paratus 
inculto Gaetulus equo, tum concolor Indo 
Maurus, inops Nasamon, mixti Garamante perusto 
Marmaridae uolucres, aequaturusque sagittas 
Medorum, tremulum cum torsit missile, Mazax, 
et gens quae nudo residens Massylia dorso 
ora leui flectit frenorum nescia uirga, 
et solitus uacuis errare mapalibus Afer 
uenator ferrique simul fiducia non est 
uestibus iratos laxis operire leones. 
nec solum studiis ciuilibus arma parabat  
priuatae sed bella dabat Iuba concitus irae. 
hunc quoque quo superos humanaque polluit anno 
lege tribunicia solio depellere auorum 
Curio temptarat, Libyamque auferre tyranno 
dum regnum te, Roma, facit. memor ille doloris 
hoc bellum sceptri fructum putat esse retenti. 
hac igitur regis trepidat iam Curio fama 
et quod Caesareis numquam deuota iuuentus 
illa nimis castris nec Rheni miles in undis 
exploratus erat, Corfini captus in arce, 
infidusque nouis ducibus dubiusque priori 
fas utrumque putat. sed, postquam languida segni  
cernit cuncta metu nocturnaque munera ualli 
desolata fuga, trepida sic mente profatur 
audendo magnus tegitur timor; arma capessam 
ipse prior. campum miles descendat in aequum 
dum meus est; uariam semper dant otia mentem. 
eripe consilium pugna cum dira uoluptas 
ense subit presso, galeae texere pudorem, 
quis conferre duces meminit, quis pendere causas? 
qua stetit inde fauet; ueluti fatalis harenae 
muneribus non ira uetus concurrere cogit 
productos, odere pares. sic fatus apertis 
instruxit campis acies; quem blanda futuris 
deceptura malis belli fortuna recepit. 
nam pepulit Varum campo nudataque foeda 
terga fuga, donec uetuerunt castra, cecidit. 
tristia sed postquam superati proelia Vari 
sunt audita Iubae, laetus quod gloria belli  
sit rebus seruata suis, rapit agmina furtim, 
obscuratque suam per iussa silentia famam 
hoc solum incauto metuentis ab hoste, timeri. 
mittitur, exigua qui proelia prima lacessat 
eliciatque manu, Numidis a rege secundus, 
ut sibi commissi simulator Sabbura belli; 
ipse caua regni uires in ualle retentat 
aspidas ut Pharias cauda sollertior hostis 
ludit et iratas incerta prouocat umbra 
obliquusque caput uanas serpentis in auras 
effusae tuto conprendit guttura morsu 
letiferam citra saniem; tunc inrita pestis 
exprimitur faucesque fluunt pereunte ueneno. 
fraudibus euentum dederat fortuna, feroxque 
non exploratis occulti uiribus hostis 
Curio nocturnum castris erumpere cogit 
ignotisque equitem late decurrere campis. 
ipse sub aurorae primos excedere motus 
signa iubet castris, multum frustraque rogatus 
ut Libycas metuat fraudes infectaque semper 
Punica bella dolis. leti fortuna propinqui 
tradiderat fatis iuuenem, bellumque trahebat  
auctorem ciuile suum. super ardua ducit 
saxa, super cautes, abrupto limite signa; 
cum procul e summis conspecti collibus hostes 
fraude sua cessere parum, dum colle relicto 
effusam patulis aciem committeret aruis. 
ille fugam credens simulatae nescius artis, 
ut uictor, mersos aciem deiecit in agros. 
ut primum patuere doli, Numidaeque fugaces 
undique conpletis clauserunt montibus agmen, 
obstipuit dux ipse simul perituraque turba. 
non timidi petiere fugam, non proelia fortes, 
quippe ubi non sonipes motus clangore tubarum 
saxa quatit pulsu rigidos uexantia frenos 
ora terens spargitque iubas et subrigit auris 
incertoque pedum pugnat non stare tumultu 
fessa iacet ceruix, fumant sudoribus artus 
oraque proiecta squalent arentia lingua, 
pectora rauca gemunt, quae creber anhelitus urguet, 
et defecta grauis longe trahit ilia pulsus 
siccaque sanguineis durescit spuma lupatis. 
iamque gradum neque uerberibus stimulisque coacti 
nec quamuis crebris iussi calcaribus addunt 
uolneribus coguntur equi; nec profuit ulli 
cornipedis rupisse moras, neque enim impetus ille 
incursusque fuit tantum perfertur ad hostis 
et spatium iaculis oblato uolnere donat. 
at, uagus Afer equos ut primum emisit in agmen,  
tum campi tremuere sono, terraque soluta, 
quantus Bistonio torquetur turbine, puluis 
aera nube sua texit traxitque tenebras. 
ut uero in pedites fatum miserabile belli 
incubuit, nullo dubii discrimine Martis 
ancipites steterunt casus, set tempora pugnae 
mors tenuit; neque enim licuit procurrere contra 
et miscere manus. sic undique saepta iuuentus 
comminus obliquis et rectis eminus hastis 
obruitur, non uolneribus nec sanguine solum, 
telorum nimbo peritura et pondere ferri. 
ergo acies tantae paruum spissantur in orbem, 
ac, siquis metuens medium correpsit in agmen, 
uix inpune suos inter conuertitur enses; 
densaturque globus, quantum pede prima relato 
constrinxit gyros acies. non arma mouendi 
iam locus est pressis, stipataque membra teruntur; 
frangitur armatum conliso pectore pectus. 
non tam laeta tulit uictor spectacula Maurus 
quam Fortuna dabat; fluuios non ille cruoris 
membrorumque uidet lapsum et ferientia terram 
corpora conpressum turba stetit omne cadauer. 
excitet inuisas dirae Carthaginis umbras 
inferiis fortuna nouis, ferat ista cruentus 
Hannibal et Poeni tam dira piacula manes. 
Romanam, superi, Libyca tellure ruinam 
Pompeio prodesse nefas uotisque senatus. 
Africa nos potius uincat sibi. Curio, fusas 
ut uidit campis acies et cernere tantas 
permisit clades conpressus sanguine puluis, 
non tulit adflictis animam producere rebus  
aut sperare fugam, ceciditque in strage suorum 
inpiger ad letum et fortis uirtute coacta. 
quid nunc rostra tibi prosunt turbata forumque 
unde tribunicia plebeius signifer arce 
arma dabas populis? quid prodita iura senatus 
et gener atque socer bello concurrere iussi? 
ante iaces quam dira duces Pharsalia confert, 
spectandumque tibi bellum ciuile negatum est. 
has urbi miserae uestro de sanguine poenas 
ferre datis, luitis iugulo sic arma, potentes. 
felix Roma quidem ciuisque habitura beatos, 
si libertatis superis tam cura placeret 
quam uindicta placet. Libycas, en, nobile corpus, 
pascit aues nullo contectus Curio busto. 
at tibi nos, quando non proderit ista silere 
a quibus omne aeui senium sua fama repellit, 
digna damus, iuuenis, meritae praeconia uitae. 
haut alium tanta ciuem tulit indole Roma 
aut cui plus leges deberent recta sequenti; 
perdita tunc urbi nocuerunt saecula, postquam 
ambitus et luxus et opum metuenda facultas 
transuerso mentem dubiam torrente tulerunt, 
momentumque fuit mutatus Curio rerum 
Gallorum captus spoliis et Caesaris auro. 
ius licet in iugulos nostros sibi fecerit ensis  
Sulla potens Mariusque ferox et Cinna cruentus 
Caesareaeque domus series, cui tanta potestas 
concessa est? emere omnes, hic uendidit urbem.  
LIBER QVINTVS 
Sic alterna duces bellorum uolnera passos 
in Macetum terras miscens aduersa secundis 
seruauit fortuna pares. iam sparserat Haemo 
bruma niues gelidoque cadens Atlantis Olympo, 
instabatque dies qui dat noua nomina fastis 
quique colit primus ducentem tempora Ianum. 
dum tamen emeriti remanet pars ultima iuris 
consul uterque uagos belli per munia patres 
elicit Epirum. peregrina ac sordida sedes 
Romanos cepit proceres, secretaque rerum 
hospes in externis audiuit curia tectis. 
nam quis castra uocet tot strictas iure securis, 
tot fasces? docuit populos uenerabilis ordo 
non Magni partes sed Magnum in partibus esse. 
ut primum maestum tenuere silentia coetum, 
Lentulus e celsa sublimis sede profatur. 
indole si dignum Latia, si sanguine prisco 
robur inest animis, non qua tellure coacti 
quamque procul tectis captae sedeamus ab urbis 
cernite, sed uestrae faciem cognoscite turbae, 
cunctaque iussuri primum hoc decernite, patres, 
quod regnis populisque liquet, nos esse senatum. 
nam uel Hyperboreae plaustrum glaciale sub Vrsae 
uel plaga qua torrens claususque uaporibus axis  
nec patitur noctes nec iniquos crescere soles, 
si fortuna ferat, rerum nos summa sequetur 
imperiumque comes. Tarpeia sede perusta 
Gallorum facibus Veiosque habitante Camillo 
illic Roma fuit. non umquam perdidit ordo 
mutato sua iura solo. maerentia tecta 
Caesar habet uacuasque domos legesque silentis 
clausaque iustitio tristi fora; curia solos 
illa uidet patres plena quos urbe fugauit 
ordine de tanto quisquis non exulat hic est. 
ignaros scelerum longaque in pace quietos 
bellorum primus sparsit furor omnia rursus 
membra loco redeunt. en, totis uiribus orbis 
Hesperiam pensant superi iacet hostis in undis 
obrutus Illyricis, Libyae squalentibus aruis 
Curio Caesarei cecidit pars magna senatus. 
tollite signa, duces, fatorum inpellite cursum, 
spem uestram praestate deis, fortunaque tantos 
det uobis animos quantos fugientibus hostem 
causa dabat. nostrum exhausto ius clauditur anno 
uos, quorum finem non est sensura potestas, 
consulite in medium, patres, Magnumque iubete 
esse ducem. laeto nomen clamore senatus 
excipit et Magno fatum patriaeque suumque 
inposuit. tunc in reges populosque merentis 
sparsus honor, pelagique potens Phoebeia donis 
exornata Rhodos gelidique inculta iuuentus 
Taygeti, fama ueteres laudantur Athenae, 
Massiliaeque suae donatur libera Phocis;  
tum Sadalam fortemque Cotyn fidumque per arma 
Deiotarum et gelidae dominum Rhascypolin orae  
conlaudant, Libyamque iubent auctore senatu 
sceptrifero parere Iubae. pro tristia fata! 
et tibi, non fidae gentis dignissime regno, 
fortunae, Ptolemaee, pudor crimenque deorum, 
cingere Pellaeo pressos diademate crinis 
permissum. saeuum in populos puer accipis ensem, 
atque utinam in populos! donata est regia Lagi, 
accessit Magni iugulus, regnumque sorori 
ereptum est soceroque nefas. iam turba soluto 
arma petit coetu; quae cum populique ducesque 
casibus incertis et caeca sorte pararent, 
solus in ancipites metuit descendere Martis 
Appius euentus, finemque expromere rerum 
sollicitat superos multosque obducta per annos 
Delphica fatidici reserat penetralia Phoebi. 
Hesperio tantum quantum summotus Eoo 
cardine Parnasos gemino petit aethera colle, 
mons Phoebo Bromioque sacer, cui numine mixto  
Delphica Thebanae referunt trieterica Bacchae. 
hoc solum fluctu terras mergente cacumen 
eminuit pontoque fuit discrimen et astris. 
tu quoque uix summam, seductus ab aequore, rupem 
extuleras, unoque iugo, Parnase, latebas. 
ultor ibi expulsae, premeret cum uiscera partus, 
matris adhuc rudibus Paean Pythona sagittis 
explicuit, cum regna Themis tripodasque teneret. 
ut uidit Paean uastos telluris hiatus 
diuinam spirare fidem uentosque loquaces 
exhalare solum, sacris se condidit antris, 
incubuitque adyto uates ibi factus Apollo. 
quis latet hic superum? quod numen ab aethere pressum 
dignatur caecas inclusum habitare cauernas? 
quis terram caeli patitur deus, omnia cursus 
aeterni secreta tenens mundoque futuri 
conscius, ac populis sese proferre paratus 
contactumque ferens hominis, magnusque potensque, 
siue canit fatum seu, quod iubet ille canendo, 
fit fatum? forsan, terris inserta regendis 
aere libratum uacuo quae sustinet orbem, 
totius pars magna Iouis Cirrhaea per antra 
exit et aetherio trahitur conexa Tonanti. 
hoc ubi uirgineo conceptum est pectore numen, 
humanam feriens animam sonat oraque uatis 
soluit, ceu Siculus flammis urguentibus Aetnam 
undat apex, Campana fremens ceu saxa uaporat  
conditus Inarimes aeterna mole Typhoeus. 
hoc tamen expositum cunctis nullique negatum 
numen ab humani solum se labe furoris 
uindicat. haud illic tacito mala uota susurro 
concipiunt, nam fixa canens mutandaque nulli 
mortales optare uetat; iustisque benignus 
saepe dedit sedem totas mutantibus urbes, 
ut Tyriis, dedit ille minas inpellere belli, 
ut Salaminiacum meminit mare; sustulit iras 
telluris sterilis monstrato fine, resoluit 
aera tabificum. non ullo saecula dono 
nostra carent maiore deum, quam Delphica sedes 
quod siluit, postquam reges timuere futura 
et superos uetuere loqui. nec uoce negata 
Cirrhaeae maerent uates, templique fruuntur 
iustitio. nam, siqua deus sub pectora uenit, 
numinis aut poena est mors inmatura recepti 
aut pretium; quippe stimulo fluctuque furoris 
conpages humana labat, pulsusque deorum 
concutiunt fragiles animas. sic tempore longo 
inmotos tripodas uastaeque silentia rupis 
Appius Hesperii scrutator ad ultima fati 
sollicitat. iussus sedes laxare uerendas 
antistes pauidamque deis inmittere uatem 
Castalios circum latices nemorumque recessus 
Phemonoen errore uagam curisque uacantem 
corripuit cogitque fores inrumpere templi. 
limine terrifico metuens consistere Phoebas 
absterrere ducem noscendi ardore futura 
cassa fraude parat. quid spes ait inproba ueri  
te, Romane, trahit? muto Parnasos hiatu 
conticuit pressitque deum, seu spiritus istas 
destituit fauces mundique in deuia uersum 
duxit iter, seu, barbarica cum lampade Python 
arsit, in inmensas cineres abiere cauernas 
et Phoebi tenuere uiam, seu sponte deorum 
Cirrha silet farique sat est arcana futuri 
carmina longaeuae uobis conmissa Sibyllae, 
seu Paean solitus templis arcere nocentis, 
ora quibus soluat, nostro non inuenit aeuo. 
uirginei patuere doli, fecitque negatis 
numinibus metus ipse fidem. tum torta priores 
stringit uitta comas, crinesque in terga solutos 
candida Phocaica conplectitur infula lauro. 
haerentem dubiamque premens in templa sacerdos 
inpulit. illa pauens adyti penetrale remoti 
fatidicum prima templorum in parte resistit 
atque deum simulans sub pectore ficta quieto 
uerba refert, nullo confusae murmure uocis 
instinctam sacro mentem testata furore, 
haud aeque laesura ducem cui falsa canebat 
quam tripodas Phoebique fidem. non rupta trementi 
uerba sono nec uox antri conplere capacis 
sufficiens spatium nulloque horrore comarum 
excussae laurus inmotaque limina templi 
securumque nemus ueritam se credere Phoebo 
prodiderant. sensit tripodas cessare furensque 
Appius et nobis meritas dabis, impia, poenas 
et superis, quos fingis, ait nisi mergeris antris 
deque orbis trepidi tanto consulta tumultu  
desinis ipsa loqui. tandem conterrita uirgo 
confugit ad tripodas uastisque adducta cauernis 
haesit et insueto concepit pectore numen, 
quod non exhaustae per tot iam saecula rupis 
spiritus ingessit uati; tandemque potitus 
pectore Cirrhaeo non umquam plenior artus 
Phoebados inrupit Paean mentemque priorem 
expulit atque hominem toto sibi cedere iussit 
pectore. bacchatur demens aliena per antrum 
colla ferens, uittasque dei Phoebeaque serta 
erectis discussa comis per inania templi 
ancipiti ceruice rotat spargitque uaganti 
obstantis tripodas magnoque exaestuat igne 
iratum te, Phoebe, ferens. nec uerbere solo 
uteris et stimulis flammasque in uiscera mergis 
accipit et frenos, nec tantum prodere uati 
quantum scire licet. uenit aetas omnis in unam 
congeriem, miserumque premunt tot saecula pectus, 
tanta patet rerum series, atque omne futurum  
nititur in lucem, uocemque petentia fata 
luctantur; non prima dies, non ultima mundi, 
non modus Oceani, numerus non derat harenae. 
qualis in Euboico uates Cumana recessu 
indignata suum multis seruire furorem 
gentibus ex tanta fatorum strage superba 
excerpsit Romana manu, sic plena laborat 
Phemonoe Phoebo, dum te, consultor operti 
Castalia tellure dei, uix inuenit, Appi, 
inter fata diu quaerens tam magna latentem. 
spumea tum primum rabies uaesana per ora 
effluit et gemitus et anhelo clara meatu 
murmura, tum maestus uastis ululatus in antris 
extremaeque sonant domita iam uirgine uoces 
effugis ingentes, tanti discriminis expers, 
bellorum, Romane, minas, solusque quietem 
Euboici uasta lateris conualle tenebis. 
cetera suppressit faucesque obstruxit Apollo. 
custodes tripodes fatorum arcanaque mundi 
tuque, potens ueri Paean nullumque futuri 
a superis celate diem, suprema ruentis 
imperii caesosque duces et funera regum 
et tot in Hesperio conlapsas sanguine gentis 
cur aperire times? an nondum numina tantum 
decreuere nefas et adhuc dubitantibus astris 
Pompei damnare caput tot fata tenentur? 
uindicis an gladii facinus poenasque furorum 
regnaque ad ultores iterum redeuntia Brutos, 
ut peragat fortuna, taces? tum pectore uatis  
inpactae cessere fores, expulsaque templis 
prosiluit; perstat rabies, nec cuncta locutae 
quem non emisit, superest deus. illa feroces 
torquet adhuc oculos totoque uagantia caelo 
lumina, nunc uoltu pauido, nunc torua minaci; 
stat numquam facies; rubor igneus inficit ora 
liuentisque genas; nec, qui solet esse timenti, 
terribilis sed pallor inest; nec fessa quiescunt 
corda, sed, ut tumidus Boreae post flamina pontus 
rauca gemit, sic muta leuant suspiria uatem. 
dumque a luce sacra, qua uidit fata, refertur 
ad uolgare iubar mediae uenere tenebrae. 
inmisit Stygiam Paean in uiscera Lethen, 
quae raperet secreta deum. tum pectore uerum 
fugit et ad Phoebi tripodas rediere futura, 
uixque refecta cadit. nec te uicinia leti 
territat ambiguis frustratum sortibus, Appi; 
iure sed incerto mundi subsidere regnum 
Chalcidos Euboicae uana spe rapte parabas. 
heu demens, nullum belli sentire fragorem, 
tot mundi caruisse malis, praestare deorum 
excepta quis Morte potest? secreta tenebis  
litoris Euboici memorando condite busto, 
qua maris angustat fauces saxosa Carystos 
et, tumidis infesta colit quae numina, Rhamnus, 
artatus rapido feruet qua gurgite pontus 
Euripusque trahit, cursum mutantibus undis, 
Chalcidicas puppes ad iniquam classibus Aulin.  
interea domitis Caesar remeabat Hiberis 
uictrices aquilas alium laturus in orbem, 
cum prope fatorum tantos per prospera cursus 
auertere dei. nullo nam Marte subactus 
intra castrorum timuit tentoria ductor 
perdere successus scelerum, cum paene fideles 
per tot bella manus satiatae sanguine tandem 
destituere ducem, seu maesto classica paulum 
intermissa sono claususque et frigidus ensis 
expulerat belli furias, seu, praemia miles 
dum maiora petit, damnat causamque ducemque 
et scelere inbutos etiamnunc uenditat enses. 
haud magis expertus discrimine Caesar in ullo est 
quam non e stabili tremulo sed culmine cuncta 
despiceret staretque super titubantia fultus. 
tot raptis truncus manibus gladioque relictus 
paene suo, qui tot gentis in bella trahebat, 
scit non esse ducis strictos sed militis enses. 
non pauidum iam murmur erat nec pectore tecto 
ira latens; nam quae dubias constringere mentes 
causa solet, dum quisque pauet, quibus ipse timori est, 
seque putat solum regnorum iniusta grauari,  
haud retinet. quippe ipsa metus exsoluerat audax 
turba suos quidquid multis peccatur inultum est. 
effudere minas. liceat discedere, Caesar, 
a rabie scelerum. quaeris terraque marique 
his ferrum iugulis animasque effundere uiles 
quolibet hoste paras; partem tibi Gallia nostri 
eripuit, partem duris Hispania bellis, 
pars iacet Hesperia, totoque exercitus orbe 
te uincente perit. terris fudisse cruorem 
quid iuuat Arctois Rhodano Rhenoque subactis? 
tot mihi pro bellis bellum ciuile dedisti. 
cepimus expulso patriae cum tecta senatu, 
quos hominum uel quos licuit spoliare deorum? 
imus in omne nefas manibus ferroque nocentes, 
paupertate pii. finis quis quaeritur armis? 
quid satis est, si Roma parum est? iam respice canos 
inualidasque manus et inanis cerne lacertos. 
usus abit uitae, bellis consumpsimus aeuum 
ad mortem dimitte senes. en inproba uota 
non duro liceat morientia caespite membra 
ponere, non anima galeam fugiente ferire 
atque oculos morti clausuram quaerere dextram, 
coniugis inlabi lacrimis, unique paratum 
scire rogum; liceat morbis finire senectam; 
sit praeter gladios aliquod sub Caesare fatum. 
quid uelut ignaros ad quae portenta paremur 
spe trahis? usque adeo soli ciuilibus armis 
nescimus cuius sceleris sit maxima merces?  
nil actum est bellis, si nondum conperit istas 
omnia posse manus. nec fas nec uincula iuris 
hoc audere uetant Rheni mihi Caesar in undis 
dux erat, hic socius; facinus quos inquinat aequat. 
adde quod ingrato meritorum iudice uirtus 
nostra perit quidquid gerimus fortuna uocatur. 
nos fatum sciat esse suum. licet omne deorum 
obsequium speres, irato milite, Caesar, 
pax erit. haec fatus totis discurrere castris 
coeperat infestoque ducem deposcere uoltu. 
sic eat, o superi quando pietasque fidesque 
destituunt moresque malos sperare relictum est, 
finem ciuili faciat discordia bello. 
quem non ille ducem potuit terrere tumultus? 
fata sed in praeceps solitus demittere Caesar 
fortunamque suam per summa pericula gaudens 
exercere uenit; nec dum desaeuiat ira 
expectat medios properat temptare furores. 
non illis urbes spoliandaque templa negasset 
Tarpeiamque Iouis sedem matresque senatus 
passurasque infanda nurus. uult omnia certe 
a se saeua peti, uult praemia Martis amari; 
militis indomiti tantum mens sana timetur. 
non pudet, heu, Caesar, soli tibi bella placere 
iam manibus damnata tuis? hos ante pigebit 
sanguinis? his ferri graue ius erit, ipse per omne 
fasque nefasque rues? lassare et disce sine armis 
posse pati; liceat scelerum tibi ponere finem.  
saeue, quid insequeris? quid iam nolentibus instas? 
bellum te ciuile fugit. stetit aggere fulti 
caespitis intrepidus uoltu meruitque timeri 
non metuens, atque haec ira dictante profatur 
qui modo in absentem uoltu dextraque furebas, 
miles, habes nudum promptumque ad uolnera pectus. 
hic fuge, si belli finis placet, ense relicto. 
detegit inbelles animas nil fortiter ausa 
seditio tantumque fugam meditata iuuentus 
ac ducis inuicti rebus lassata secundis. 
uadite meque meis ad bella relinquite fatis. 
inuenient haec arma manus, uobisque repulsis 
tot reddet Fortuna uiros quot tela uacabunt. 
anne fugam Magni tanta cum classe secuntur 
Hesperiae gentes, nobis uictoria turbam 
non dabit, inpulsi tantum quae praemia belli 
auferat et uestri rapta mercede laboris 
lauriferos nullo comitetur uolnere currus? 
uos despecta senes exhaustaque sanguine turba 
cernetis nostros iam plebs Romana triumphos. 
Caesaris an cursus uestrae sentire putatis 
damnum posse fugae? ueluti, si cuncta minentur 
flumina quos miscent pelago subducere fontes, 
non magis ablatis umquam descenderit aequor, 
quam nunc crescit, aquis. an uos momenta putatis 
ulla dedisse mihi? numquam sic cura deorum 
se premet, ut uestrae morti uestraeque saluti 
fata uacent procerum motus haec cuncta secuntur;  
humanum paucis uiuit genus. orbis Hiberi 
horror et Arctoi nostro sub nomine miles 
Pompeio certe fugeres duce. fortis in armis 
Caesareis Labienus erat nunc transfuga uilis 
cum duce praelato terras atque aequora lustrat. 
nec melior mihi uestra fides, si bella nec hoste 
nec duce me geritis. quisquis mea signa relinquens 
non Pompeianis tradit sua partibus arma, 
hic numquam uult esse meus. sunt ista profecto 
curae castra deis, qui me committere tantis 
non nisi mutato uoluerunt milite bellis. 
heu, quantum Fortuna umeris iam pondere fessis 
amolitur onus! sperantis omnia dextras 
exarmare datur, quibus hic non sufficit orbis 
iam certe mihi bella geram. discedite castris, 
tradite nostra uiris ignaui signa Quirites. 
at paucos, quibus haec rabies auctoribus arsit, 
non Caesar sed poena tenet. procumbite terra 
infidumque caput feriendaque tendite colla. 
et tu, quo solo stabunt iam robore castra, 
tiro rudis, specta poenas et disce ferire, 
disce mori. tremuit saeua sub uoce minantis 
uolgus iners, unumque caput tam magna iuuentus 
priuatum factura timet, uelut ensibus ipsis 
imperet inuito moturus milite ferrum. 
ipse pauet ne tela sibi dextraeque negentur 
ad scelus hoc Caesar uicit patientia saeui 
spem ducis, et iugulos, non tantum praestitit ensis. 
nil magis adsuetas sceleri quam perdere mentis 
atque perire tenet. tam diri foederis ictu  
parta quies, poenaque redit placata iuuentus. 
Brundisium decumis iubet hanc attingere castris 
et cunctas reuocare rates quas auius Hydrus 
antiquosque Taras secretaque litora Leucae, 
quas recipit Salpina palus et subdita Sipus 
montibus, Ausoniam qua torquens frugifer oram 
Delmatico Boreae Calabroque obnoxius Austro 
Apulus Hadriacas exit Garganus in undas. 
ipse petit trepidam tutus sine milite Romam 
iam doctam seruire togae, populoque precanti 
scilicet indulgens summo dictator honori 
contigit et laetos fecit se consule fastos. 
namque omnis uoces, per quas iam tempore tanto 
mentimur dominis, haec primum repperit aetas 
qua, sibi ne ferri ius ullum, Caesar, abesset, 
Ausonias uoluit gladiis miscere secures  
addidit et fasces aquilis et nomen inane 
imperii rapiens signauit tempora digna 
maesta nota; nam quo melius Pharsalicus annus 
consule notus erit? fingit sollemnia Campus 
et non admissae dirimit suffragia plebis 
decantatque tribus et uana uersat in urna. 
nec caelum seruare licet tonat augure surdo, 
et laetae iurantur aues bubone sinistro. 
inde perit primum quondam ueneranda potestas 
iuris inops; tantum careat ne nomine tempus 
menstruus in fastos distinguit saecula consul. 
nec non Iliacae numen quod praesidet Albae, 
haud meritum Latio sollemnia sacra subacto, 
uidit flammifera confectas nocte Latinas. 
inde rapit cursus et, quae piger Apulus arua 
deseruit rastris et inerti tradidit herbae, 
ocior et caeli flammis et tigride feta 
transcurrit, curuique tenens Minoia tecta 
Brundisii clausas uentis brumalibus undas 
inuenit et pauidas hiberno sidere classes. 
turpe duci uisum rapiendi tempora belli 
in segnes exisse moras, portuque teneri 
dum pateat tutum uel non felicibus aequor. 
expertis animos pelagi sic robore conplet 
fortius hiberni flatus caelumque fretumque, 
cum cepere, tenent, quam quos incumbere certos  
perfida nubiferi uetat inconstantia ueris. 
nec maris anfractus lustrandaque litora nobis, 
sed recti fluctus soloque Aquilone secandi. 
hic utinam summi curuet carchesia mali 
incumbatque furens et Graia ad moenia perflet,  
ne Pompeiani Phaeacum e litore toto 
languida iactatis conprendant carbasa remis. 
rumpite quae retinent felices uincula proras 
iam dudum nubes et saeuas perdimus undas. 
sidera prima poli Phoebo labente sub undas 
exierant et luna suas iam fecerat umbras, 
cum pariter soluere rates, totosque rudentes 
laxauere sinus et flexo nauita cornu 
obliquat laeuo pede carbasa summaque pandens 
sipara uelorum perituras colligit auras. 
uix primum leuior propellere lintea uentus 
incipit exiguumque tument, et reddita malo 
in mediam cecidere ratem, terraque relicta 
non ualet ipsa sequi puppes quae uexerat aura. 
aequora lenta iacent, alto torpore ligatae 
pigrius inmotis haesere paludibus undae. 
sic stat iners Scythicas astringens Bosporos undas, 
cum glacie retinente fretum non inpulit Hister, 
inmensumque gelu tegitur mare; conprimit unda 
deprendit quascumque rates, nec peruia uelis 
aequora frangit eques, fluctuque latente sonantem 
orbita migrantis scindit Maeotida Bessi.  
saeua quies pelagi, maestoque ignaua profundo 
stagna iacentis aquae; ueluti deserta regente 
aequora natura cessant, pontusque uetustas 
oblitus seruare uices non commeat aestu, 
non horrore tremit, non solis imagine uibrat. 
casibus innumeris fixae patuere carinae. 
illinc infestae classes et inertia tonsis 
aequora moturae, grauis hinc languore profundi 
obsessis uentura fames. noua uota timori 
sunt inuenta nouo, fluctus nimiasque precari 
uentorum uires, dum se torpentibus unda 
excutiat stagnis et sit mare. nubila nusquam 
undarumque minae; caelo languente fretoque 
naufragii spes omnis abit. sed nocte fugata 
laesum nube dies iubar extulit imaque sensim 
concussit pelagi mouitque Ceraunia nautis. 
inde rapi coepere rates atque aequora classem 
curua sequi, quae iam uento fluctuque secundo 
lapsa Palaestinas uncis confixit harenas. 
prima duces iunctis uidit consistere castris 
tellus, quam uolucer Genusus, quam mollior Hapsus 
circumeunt ripis. Hapso gestare carinas 
causa palus, leni quam fallens egerit unda; 
at Genusum nunc sole niues nunc imbre solutae 
praecipitant. neuter longo se gurgite lassat, 
sed minimum terrae uicino litore nouit. 
hoc fortuna loco tantae duo nomina famae 
conposuit, miserique fuit spes inrita mundi 
posse duces parua campi statione diremptos 
admotum damnare nefas; nam cernere uoltus  
et uoces audire datur, multosque per annos 
dilectus tibi, Magne, socer post pignora tanta, 
sanguinis infausti subolem mortemque nepotum, 
te nisi Niliaca propius non uidit harena. 
Caesaris attonitam miscenda ad proelia mentem 
ferre moras scelerum partes iussere relictae. 
ductor erat cunctis audax Antonius armis 
iam tum ciuili meditatus Leucada bello. 
illum saepe minis Caesar precibusque morantem 
euocat. o mundi tantorum causa laborum, 
quid superos et fata tenes? sunt cetera cursu 
acta meo, summam rapti per prospera belli 
te poscit fortuna manum. non rupta uadosis 
Syrtibus incerto Libye nos diuidit aestu. 
numquid inexperto tua credimus arma profundo 
inque nouos traheris casus? ignaue, uenire 
te Caesar, non ire iubet. prior ipse per hostes 
percussi medios alieni iuris harenas 
tu mea castra times? pereuntia tempora fati 
conqueror, in uentos inpendo uota fretumque. 
ne retine dubium cupientis ire per aequor 
si bene nota mihi est, ad Caesaris arma iuuentus 
naufragio uenisse uolet. iam uoce doloris 
utendum est non ex aequo diuisimus orbem; 
Epirum Caesarque tenet totusque senatus,  
Ausoniam tu solus habes. his terque quaterque 
uocibus excitum postquam cessare uidebat, 
dum se desse deis ac non sibi numina credit, 
sponte per incautas audet temptare tenebras 
quod iussi timuere fretum, temeraria prono 
expertus cessisse deo, fluctusque uerendos 
classibus exigua sperat superare carina. 
soluerat armorum fessas nox languida curas, 
parua quies miseris, in quorum pectora somno 
dat uires fortuna minor; iam castra silebant, 
tertia iam uigiles commouerat hora secundos 
Caesar sollicito per uasta silentia gressu 
uix famulis audenda parat, cunctisque relictis 
sola placet Fortuna comes. tentoria postquam 
egressus uigilum somno cedentia membra 
transsiluit questus tacite, quod fallere posset, 
litora curua legit, primisque inuenit in undis 
rupibus exesis haerentem fune carinam. 
rectorem dominumque ratis secura tenebat 
haud procul inde domus, non ullo robore fulta 
sed sterili iunco cannaque intexta palustri 
et latus inuersa nudum munita phaselo. 
haec Caesar bis terque manu quassantia tectum 
limina commouit. molli consurgit Amyclas 
quem dabat alga toro. quisnam mea naufragus inquit 
tecta petit, aut quem nostrae fortuna coegit 
auxilium sperare casae? sic fatus ab alto 
aggere iam tepidae sublato fune fauillae 
scintillam tenuem commotos pauit in ignes, 
securus belli praedam ciuilibus armis  
scit non esse casas. o uitae tuta facultas 
pauperis angustique lares! o munera nondum 
intellecta deum! quibus hoc contingere templis 
aut potuit muris, nullo trepidare tumultu 
Caesarea pulsante manu? tum poste recluso 
dux ait expecta uotis maiora modestis 
spesque tuas laxa, iuuenis si iussa secutus 
me uehis Hesperiam, non ultra cuncta carinae 
debebis manibusque inportunamue fereris 
pauperiem deflens inopem duxisse senectam. 
ne cessa praebere deo tua fata uolenti 
angustos opibus subitis inplere penates. 
sic fatur, quamquam plebeio tectus amictu, 
indocilis priuata loqui. tum pauper Amyclas 
multa quidem prohibent nocturno credere ponto. 
nam sol non rutilas deduxit in aequora nubes 
concordesque tulit radios Noton altera Phoebi, 
altera pars Borean diducta luce uocabat. 
orbe quoque exhaustus medio languensque recessit 
spectantis oculos infirmo lumine passus. 
lunaque non gracili surrexit lucida cornu 
aut orbis medii puros exesa recessus, 
nec duxit recto tenuata cacumina cornu, 
uentorumque notam rubuit; tum lurida pallens 
ora tulit uoltu sub nubem tristis ituro. 
sed mihi nec motus nemorum nec litoris ictus  
nec placet incertus qui prouocat aequora delphin, 
aut siccum quod mergus amat, quodque ausa uolare 
ardea sublimis pinnae confisa natanti, 
quodque caput spargens undis, uelut occupet imbrem, 
instabili gressu metitur litora cornix. 
sed, si magnarum poscunt discrimina rerum, 
haud dubitem praebere manus uel litora tangam 
iussa, uel hoc potius pelagus flatusque negabunt. 
haec fatur, soluensque ratem dat carbasa uentis; 
ad quorum motus non solum lapsa per altum 
aera dispersos traxere cadentia sulcos 
sidera, sed summis etiam quae fixa tenentur 
astra polis sunt uisa quati. niger inficit horror 
terga maris, longo per multa uolumina tractu 
aestuat unda minax, flatusque incerta futuri 
turbida testantur conceptos aequora uentos. 
tum rector trepidae fatur ratis aspice saeuum 
quanta paret pelagus Zephyros intendat an Austros 
incertum est; puppem dubius ferit undique pontus. 
nubibus et caelo Notus est; si murmura ponti 
consulimus, Cori ueniet mare. gurgite tanto 
nec ratis Hesperias tanget nec naufragus oras 
desperare uiam et uetitos conuertere cursus 
sola salus. liceat uexata litora puppe  
prendere, ne longe nimium sit proxima tellus. 
fisus cuncta sibi cessura pericula Caesar 
sperne minas inquit pelagi uentoque furenti 
trade sinum. Italiam si caelo auctore recusas 
me pete. sola tibi causa est haec iusta timoris, 
uectorem non nosse tuum, quem numina numquam 
destituunt, de quo male tunc fortuna meretur 
cum post uota uenit. medias perrumpe procellas 
tutela secure mea. caeli iste fretique, 
non puppis nostrae labor est hanc Caesare pressam 
a fluctu defendet onus. nec longa furori 
uentorum saeuo dabitur mora proderit undis 
ista ratis. ne flecte manum, fuge proxima uelis 
litora; tum Calabro portu te crede potitum 
cum iam non poterit puppi nostraeque saluti 
altera terra dari. quid tanta strage paretur 
ignoras quaerit pelagi caelique tumultu 
quod praestet Fortuna mihi. non plura locuto  
auolsit laceros percussa puppe rudentis 
turbo rapax fragilemque super uolitantia malum 
uela tulit; sonuit uictis conpagibus alnus. 
inde ruunt toto concita pericula mundo. 
primus ab oceano caput exeris Atlanteo, 
Core, mouens aestus. iam te tollente furebat 
pontus et in scopulos totas erexerat undas 
occurrit gelidus Boreas pelagusque retundit, 
et dubium pendet, uento cui concidat, aequor. 
sed Scythici uicit rabies Aquilonis et undas 
torsit et abstrusas penitus uada fecit harenas.  
nec perfert pontum Boreas ad saxa, suumque 
in fluctus Cori frangit mare, motaque possunt 
aequora subductis etiam concurrere uentis. 
non Euri cessasse minas, non imbribus atrum 
Aeolii iacuisse Notum sub carcere saxi 
crediderim; cunctos solita de parte ruentis 
defendisse suas uiolento turbine terras, 
sic pelagus mansisse loco. nam priua procellis 
aequora rapta ferunt; Aegaeas transit in undas 
Tyrrhenum, sonat Ionio uagus Hadria ponto. 
a quotiens frustra pulsatos aequore montis 
obruit ille dies! quam celsa cacumina pessum 
tellus uicta dedit! non ullo litore surgunt 
tam ualidi fluctus, alioque ex orbe uoluti 
a magno uenere mari, mundumque coercens 
monstriferos agit unda sinus. sic rector Olympi 
cuspide fraterna lassatum in saecula fulmen 
adiuuit, regnoque accessit terra secundo, 
cum mare conuoluit gentes, cum litora Tethys 
noluit ulla pati caelo contenta teneri. 
tum quoque tanta maris moles creuisset in astra 
ni superum rector pressisset nubibus undas. 
non caeli nox illa fuit latet obsitus aer 
infernae pallore domus nimbisque grauatus 
deprimitur, fluctusque in nubibus accipit imbrem.  
lux etiam metuenda perit, nec fulgura currunt 
clara, sed obscurum nimbosus dissilit aer. 
tum superum conuexa tremunt atque arduus axis 
intonuit motaque poli conpage laborant. 
extimuit natura chaos; rupisse uidentur 
concordes elementa moras rursusque redire 
nox manes mixtura deis. spes una salutis, 
quod tanta mundi nondum periere ruina. 
quantum Leucadio placidus de uertice pontus 
despicitur, tantum nautae uidere trementes 
fluctibus e summis praeceps mare; cumque tumentes 
rursus hiant undae uix eminet aequore malus. 
nubila tanguntur uelis et terra carina. 
nam pelagus, qua parte sedet, non celat harenas 
exhaustum in cumulos, omnisque in fluctibus unda est. 
artis opem uicere metus, nescitque magister 
quam frangat, cui cedat aquae. discordia ponti 
succurrit miseris, fluctusque euertere puppem 
non ualet in fluctum uictum latus unda repellens 
erigit, atque omni surgit ratis ardua uento. 
non humilem Sasona uadis non litora curuae 
Thessaliae saxosa pauent oraeque malignos 
Ambraciae portus, scopulosa Ceraunia nautae 
summa timent. credit iam digna pericula Caesar 
fatis esse suis. quantusne euertere dixit  
me superis labor est, parua quem puppe sedentem 
tam magno petiere mari! si gloria leti 
est pelago donata mei bellisque negamur, 
intrepidus quamcumque datis mihi, numina, mortem 
accipiam. licet ingentis abruperit actus 
festinata dies fatis, sat magna peregi. 
Arctoas domui gentes, inimica subegi 
arma metu, uidit Magnum mihi Roma secundum, 
iussa plebe tuli fasces per bella negatos; 
nulla meis aberit titulis Romana potestas, 
nec sciet hoc quisquam nisi tu, quae sola meorum 
conscia uotorum es, me, quamuis plenus honorum 
et dictator eam Stygias et consul ad umbras, 
priuatum, Fortuna, mori. mihi funere nullo 
est opus, o superi lacerum retinete cadauer 
fluctibus in mediis, desint mihi busta rogusque, 
dum metuar semper terraque expecter ab omni. 
haec fatum decumus, dictu mirabile, fluctus 
inualida cum puppe leuat, nec rursus ab alto 
aggere deiecit pelagi sed pertulit unda 
scruposisque angusta uacant ubi litora saxis 
inposuit terrae. pariter tot regna, tot urbes 
fortunamque suam tacta tellure recepit. 
sed non tam remeans Caesar iam luce propinqua 
quam tacita sua castra fuga comitesque fefellit. 
circumfusa duci fleuit gemituque suorum 
et non ingratis incessit turba querellis. 
quo te, dure, tulit uirtus temeraria, Caesar,  
aut quae nos uiles animas in fata relinquens 
inuitis spargenda dabas tua membra procellis? 
cum tot in hac anima populorum uita salusque 
pendeat et tantus caput hoc sibi fecerit orbis, 
saeuitia est uoluisse mori. nullusne tuorum 
emeruit comitum fatis non posse superstes 
esse tuis? cum te raperet mare, corpora segnis 
nostra sopor tenuit. pudet, heu! tibi causa petendae 
haec fuit Hesperiae, uisum est quod mittere quemquam 
tam saeuo crudele mari. sors ultima rerum 
in dubios casus et prona pericula morti 
praecipitare solet mundi iam summa tenentem 
permisisse mari tantum! quid numina lassas? 
sufficit ad fatum belli fauor iste laborque 
Fortunae, quod te nostris inpegit harenis? 
hine usus placuere deum, non rector ut orbis 
nec dominus rerum, sed felix naufragus esses? 
talia iactantis discussa nocte serenus 
oppressit cum sole dies, fessumque tumentis 
conposuit pelagus uentis patientibus undas. 
nec non Hesperii lassatum fluctibus aequor 
ut uidere duces, purumque insurgere caelo 
fracturum pelagus Borean, soluere carinas. 
quas uentus doctaeque pari moderamine dextrae 
permixtas habuere diu, latumque per aequor, 
ut terrestre, coit consertis puppibus agmen.  
sed nox saeua modum uenti uelique tenorem 
eripuit nautis excussitque ordine puppes. 
Strymona sic gelidum bruma pellente relinquunt 
poturae te, Nile, grues, primoque uolatu 
effingunt uarias casu monstrante figuras; 
mox, ubi percussit tensas Notus altior alas, 
confusos temere inmixtae glomerantur in orbes, 
et turbata perit dispersis littera pinnis. 
cum primum redeunte die uiolentior aer 
puppibus incubuit Phoebeo concitus ortu, 
praetereunt frustra temptati litora Lissi 
Nymphaeumque tenent nudas Aquilonibus undas 
succedens Boreae iam portum fecerat Auster. 
undique conlatis in robur Caesaris armis 
summa uidens duri Magnus discrimina Martis 
iam castris instare suis seponere tutum 
coniugii decreuit onus Lesboque remota 
te procul a saeui strepitu, Cornelia, belli 
occulere. heu, quantum mentes dominatur in aequas 
iusta Venus! dubium trepidumque ad proelia, Magne, 
te quoque fecit amor; quod nolles stare sub ictu 
fortunae quo mundus erat Romanaque fata, 
coniunx sola fuit. mentem iam uerba paratam 
destituunt, blandaeque iuuat uentura trahentem 
indulgere morae et tempus subducere fatis. 
nocte sub extrema pulso torpore quietis 
dum fouet amplexu grauidum Cornelia curis 
pectus et auersi petit oscula grata mariti, 
umentis mirata genas percussaque caeco  
uolnere non audet flentem deprendere Magnum. 
ille gemens non nunc uita mihi dulcior, inquit 
cum taedet uitae, laeto sed tempore, coniunx, 
uenit maesta dies et quam nimiumque parumque 
distulimus; iam totus adest in proelia Caesar. 
cedendum est bellis, quorum tibi tuta latebra 
Lesbos erit. desiste preces temptare negaui 
iam mihi. non longos a me patiere recessus; 
praecipites aderunt casus properante ruina 
summa cadunt. satis est audisse pericula Magni; 
meque tuus decepit amor, ciuilia bella 
si spectare potes. nam me iam Marte parato 
securos cepisse pudet cum coniuge somnos, 
eque tuo, quatiunt miserum cum classica mundum, 
surrexisse sinu. uereor ciuilibus armis 
Pompeium nullo tristem committere damno. 
tutior interea populis et tutior omni 
rege late, positamque procul fortuna mariti 
non tota te mole premat. si numina nostras 
inpulerint acies, maneat pars optima Magni, 
sitque mihi, si fata prement uictorque cruentus, 
quo fugisse uelim. uix tantum infirma dolorem 
cepit, et attonito cesserunt pectore sensus. 
tandem uox maestas potuit proferre querellas. 
nil mihi de fatis thalami superisque relictum est, 
Magne, queri nostros non rumpit funus amores 
nec diri fax summa rogi, sed sorte frequenti 
plebeiaque nimis careo dimissa marito.  
hostis ad aduentum rumpamus foedera taedae, 
placemus socerum. sic est tibi cognita, Magne, 
nostra fides? credisne aliquid mihi tutius esse 
quam tibi? non olim casu pendemus ab uno? 
fulminibus me, saeue, iubes tantaeque ruinae 
absentem praestare caput? secura uidetur 
sors tibi, cum facias etiamnunc uota, perisse?  
ut nolim seruire malis sed morte parata 
te sequar ad manes, feriat dum maesta remotas 
fama procul terras, uiuam tibi nempe superstes. 
adde quod adsuescis fatis tantumque dolorem, 
crudelis, me ferre doces. ignosce fatenti, 
posse pati timeo. quod si sunt uota, deisque 
audior, euentus rerum sciet ultima coniunx. 
sollicitam rupes iam te uictore tenebunt, 
et puppem quae fata feret tam laeta timebo. 
nec soluent audita metus mihi prospera belli, 
cum uacuis proiecta locis a Caesare possim 
uel fugiente capi. notescent litora clari 
nominis exilio, positaque ibi coniuge Magni 
quis Mytilenaeas poterit nescire latebras? 
hoc precor extremum si nil tibi uicta relinquent 
tutius arma fuga, cum te commiseris undis, 
quolibet infaustam potius deflecte carinam 
litoribus quaerere meis. sic fata relictis 
exiluit stratis amens tormentaque nulla 
uult differre mora. non maesti pectora Magni 
sustinet amplexu dulci, non colla tenere, 
extremusque perit tam longi fructus amoris,  
praecipitantque suos luctus, neuterque recedens 
sustinuit dixisse uale, uitamque per omnem 
nulla fuit tam maesta dies; nam cetera damna 
durata iam mente malis firmaque tulerunt. 
labitur infelix manibusque excepta suorum 
fertur ad aequoreas, ac se prosternit, harenas, 
litoraque ipsa tenet, tandemque inlata carinaest. 
non sic infelix patriam portusque reliquit 
Hesperios, saeui premerent cum Caesaris arma. 
fida comes Magni uadit duce sola relicto 
Pompeiumque fugit. quae nox tibi proxima uenit, 
insomnis; uiduo tum primum frigida lecto 
atque insueta quies uni, nudumque marito 
non haerente latus. somno quam saepe grauata 
deceptis uacuum manibus conplexa cubile est 
atque oblita fugae quaesiuit nocte maritum! 
nam quamuis flamma tacitas urente medullas 
non iuuat in toto corpus iactae cubili 
seruatur pars illa tori. caruisse timebat 
Pompeio; sed non superi tam laeta parabant 
instabat miserae, Magnum quae redderet, hora.  
LIBER SEXTVS 
Postquam castra duces pugnae iam mente propinquis 
inposuere iugis admotaque comminus arma 
parque suum uidere dei, capere omnia Caesar 
moenia Graiorum spernit Martemque secundum 
iam nisi de genero fatis debere recusat. 
funestam mundo uotis petit omnibus horam 
in casum quae cuncta ferat; placet alea fati 
alterutrum mersura caput. ter collibus omnis 
explicuit turmas et signa minantia pugnam 
testatus numquam Latiae se desse ruinae. 
ut uidet ad nullos exciri posse tumultus 
in pugnam generum sed clauso fidere uallo, 
signa mouet tectusque uia dumosa per arua 
Dyrrachii praeceps rapiendas tendit ad arcis. 
hoc iter aequoreo praecepit limite Magnus, 
quemque uocat collem Taulantius incola Petram 
insedit castris Ephyraeaque moenia seruat 
defendens tutam uel solis turribus urbem. 
non opus hanc ueterum nec moles structa tuetur  
humanusque labor facilis, licet ardua tollat, 
cedere uel bellis uel cuncta mouentibus annis, 
sed munimen habet nullo quassabile ferro 
naturam sedemque loci; nam clausa profundo 
undique praecipiti scopulisque uomentibus aequor 
exiguo debet, quod non est insula, colli. 
terribiles ratibus sustentant moenia cautes, 
Ioniumque furens, rapido cum tollitur Austro, 
templa domosque quatit, spumatque in culmina pontus. 
hic auidam belli rapuit spes inproba mentem 
Caesaris, ut uastis diffusum collibus hostem 
cingeret ignarum ducto procul aggere ualli. 
metatur terras oculis, nec caespite tantum 
contentus fragili subitos attollere muros 
ingentis cautes auolsaque saxa metallis 
Graiorumque domos direptaque moenia transfert. 
extruitur quod non aries inpellere saeuus, 
quod non ulla queat uiolenti machina belli. 
franguntur montes, planumque per ardua Caesar 
ducit opus; pandit fossas turritaque summis 
disponit castella iugis magnoque recessu 
amplexus fines saltus nemorosaque tesqua 
et siluas uastaque feras indagine claudit. 
non desunt campi, non desunt pabula Magno, 
castraque Caesareo circumdatus aggere mutat  
flumina tot cursus illic exorta fatigant, 
illic mersa suos; operumque ut summa reuisat 
defessus Caesar mediis intermanet agris. 
nunc uetus Iliacos attollat fabula muros 
ascribatque deis; fragili circumdata testa 
moenia mirentur refugi Babylonia Parthi. 
en, quantum Tigris, quantum celer ambit Orontes, 
Assyriis quantum populis telluris Eoae 
sufficit in regnum, subitum bellique tumultu 
raptum clausit opus. tanti periere labores. 
tot potuere manus aut iungere Seston Abydo 
ingestoque solo Phrixeum elidere pontum, 
aut Pelopis latis Ephyren abrumpere regnis 
et ratibus longae flexus donare Maleae, 
aut aliquem mundi, quamuis natura negasset, 
in melius mutare locum. coit area belli 
hic alitur sanguis terras fluxurus in omnis, 
hic et Thessalicae clades Libycaeque tenentur; 
aestuat angusta rabies ciuilis harena. 
prima quidem surgens operum structura fefellit 
Pompeium, ueluti mediae qui tutus in aruis 
Sicaniae rabidum nescit latrare Pelorum, 
aut, uaga cum Tethys Rutupinaque litora feruent, 
unda Caledonios fallit turbata Britannos. 
ut primum uasto saeptas uidet aggere terras, 
ipse quoque a tuta deducens agmina Petra 
diuersis spargit tumulis, ut Caesaris arma 
laxet et effuso claudentem milite tendat;  
ac tantum saepti uallo sibi uindicat agri, 
parua Mycenaeae quantum sacrata Dianae 
distat ab excelsa nemoralis Aricia Roma, 
quoque modo terrae praelapsus moenia Thybris 
in mare descendit, si nusquam torqueat amnem. 
classica nulla sonant iniussaque tela uagantur 
et fit saepe nefas iaculum temptante lacerto. 
maior cura duces miscendis abstrahit armis 
Pompeium exhaustae praebenda ad gramina terrae, 
quae currens obtriuit eques gradibusque citatis 
ungula frondentem discussit cornea campum. 
belliger attonsis sonipes defessus in aruis, 
aduectos cum plena ferant praesepia culmos, 
ore nouas poscens moribundus labitur herbas 
et tremulo medios abrumpit poplite gyros. 
corpora dum soluit tabes et digerit artus, 
traxit iners caelum fluuidae contagia pestis 
obscuram in nubem. tali spiramine Nesis 
emittit Stygium nebulosis aera saxis 
antraque letiferi rabiem Typhonis anhelant. 
inde labant populi, caeloque paratior unda 
omne pati uirus durauit uiscera caeno. 
iam riget arta cutis distentaque lumina rumpit, 
igneaque in uoltus et sacro feruida morbo 
pestis abit, fessumque caput se ferre recusat. 
iam magis atque magis praeceps agit omnia fatum, 
nec medii dirimunt morbi uitamque necemque, 
sed languor cum morte uenit; turbaque cadentum 
aucta lues, dum mixta iacent incondita uiuis 
corpora; nam miseros ultra tentoria ciues  
spargere funus erat. tamen hos minuere labores 
a tergo pelagus pulsusque Aquilonibus aer 
litoraque et plenae peregrina messe carinae. 
at liber terrae spatiosis collibus hostis 
aere non pigro nec inertibus angitur undis, 
sed patitur saeuam, ueluti circumdatus arta 
opsidione, famem. nondum turgentibus altam 
in segetem culmis cernit miserabile uolgus 
in pecudum cecidisse cibos et carpere dumos 
et foliis spoliare nemus letumque minantis 
uellere ab ignotis dubias radicibus herbas. 
quae mollire queunt flamma, quae frangere morsu, 
quaeque per abrasas utero demittere fauces, 
plurimaque humanis ante hoc incognita mensis 
diripiens miles saturum tamen obsidet hostem. 
ut primum libuit ruptis euadere claustris 
Pompeio cunctasque sibi permittere terras, 
non obscura petit latebrosae tempora noctis, 
et raptum furto soceri cessantibus armis 
dedignatur iter latis exire ruinis 
quaerit, et inpulso turres confringere uallo, 
perque omnis gladios et qua uia caede paranda est. 
opportuna tamen ualli pars uisa propinqui, 
qua Minici castella uacant, et confraga densis 
arboribus dumeta tegunt. hic puluere nullo  
proditus agmen agit subitusque in moenia uenit. 
tot simul e campis Latiae fulsere uolucres, 
tot cecinere tubae. nequid uictoria ferro 
deberet, pauor attonitos confecerat hostes. 
quod solum ualuit uirtus, iacuere perempti 
debuerant quo stare loco. qui uolnera ferrent 
iam derant, et nimbus agens tot tela peribat. 
tum piceos uoluunt inmissae lampades ignes, 
tum quassae nutant turres lapsumque minantur, 
roboris inpacti crebros gemit agger ad ictus.  
iam Pompeianae celsi super ardua ualli 
exierant aquilae, iam mundi iura patebant 
quem non mille simul turmis nec Caesare toto 
auferret Fortuna locum uictoribus unus 
eripuit uetuitque capi, seque arma tenente 
ac nondum strato Magnum uicisse negauit. 
Scaeua uiro nomen castrorum in plebe merebat 
ante feras Rhodani gentes; ibi sanguine multo 
promotus Latiam longo gerit ordine uitem, 
pronus ad omne nefas et qui nesciret in armis 
quam magnum uirtus crimen ciuilibus esset. 
hic ubi quaerentis socios iam Marte relicto 
tuta fugae cernit, quo uos pauor inquit adegit 
inpius et cunctis ignotus Caesaris armis?  
terga datis morti? cumulo uos desse uirorum 
non pudet et bustis interque cadauera quaeri? 
non ira saltem, iuuenes, pietate remota 
stabitis? e cunctis, per quos erumperet hostis, 
nos sumus electi. non paruo sanguine Magni 
iste dies ierit. peterem felicior umbras 
Caesaris in uoltu testem hunc fortuna negauit 
Pompeio laudante cadam. confringite tela 
pectoris inpulsu iugulisque retundite ferrum. 
iam longinqua petit puluis sonitusque ruinae, 
securasque fragor concussit Caesaris aures. 
uincimus, o socii ueniet qui uindicet arces 
dum morimur. mouit tantum uox illa furorem, 
quantum non primo succendunt classica cantu, 
mirantesque uirum atque auidi spectare secuntur 
scituri iuuenes, numero deprensa locoque 
an plus quam mortem uirtus daret. ille ruenti 
aggere consistit, primumque cadauera plenis 
turribus euoluit subeuntisque obruit hostis 
corporibus, totaeque uiro dant tela ruinae, 
roboraque et moles hosti seque ipse minatur. 
nunc sude nunc duro contraria pectora conto 
detrudit muris, et ualli summa tenentis 
amputat ense manus; caput obterit ossaque saxo 
ac male defensum fragili conpage cerebrum  
dissipat; alterius flamma crinesque genasque 
succendit, strident oculis ardentibus ignes. 
ut primum cumulo crescente cadauera murum 
admouere solo, non segnior extulit illum 
saltus et in medias iecit super arma cateruas, 
quam per summa rapit celerem uenabula pardum. 
tunc densos inter cuneos conpressus et omni 
uallatus bello uincit, quem respicit, hostem. 
iamque hebes et crasso non asper sanguine mucro 
percussum Scaeuae frangit, non uolnerat, hostem; 
perdidit ensis opus, frangit sine uolnere membra. 
illum tota premit moles, illum omnia tela, 
nulla fuit non certa manus, non lancea felix; 
parque nouum Fortuna uidet concurrere, bellum 
atque uirum. fortis crebris sonat ictibus umbo, 
et galeae fragmenta cauae conpressa perurunt 
tempora, nec quicquam nudis uitalibus obstat 
iam praeter stantis in summis ossibus hastas. 
quid nunc, uaesani, iaculis leuibusue sagittis 
perditis haesuros numquam uitalibus ictus? 
hunc aut tortilibus uibrata falarica neruis 
obruat aut uasti muralia pondera saxi, 
hunc aries ferro ballistaque limine portae  
promoueat. stat non fragilis pro Caesare murus 
Pompeiumque tenet. iam pectora non tegit armis, 
ac ueritus credi clipeo laeuaque uacasse 
aut culpa uixisse sua tot uolnera belli 
solus obit densamque ferens in pectore siluam 
iam gradibus fessis, in quem cadat, eligit hostem. 
par pelagi monstris Libycae sic belua terrae 
sic Libycus densis elephans oppressus ab armis 
omne repercussum squalenti missile tergo 
frangit et haerentis mota cute discutit hastas 
uiscera tuta latent penitus, citraque cruorem 
confixae stant tela ferae tot facta sagittis, 
tot iaculis unam non explent uolnera mortem. 
Dictaea procul, ecce, manu Gortynis harundo 
tenditur in Scaeuam, quae uoto certior omni 
in caput atque oculi laeuom descendit in orbem. 
ille moras ferri neruorum et uincula rumpit 
adfixam uellens oculo pendente sagittam 
intrepidus, telumque suo cum lumine calcat. 
Pannonis haud aliter post ictum saeuior ursa, 
cum iaculum parua Libys ammentauit habena, 
se rotat in uolnus telumque irata receptum 
inpetit et secum fugientem circumit hastam.  
perdiderat uoltum rabies, stetit imbre cruento 
informis facies. laetus fragor aethera pulsat 
uictorum maiora uiris e sanguine paruo 
gaudia non faceret conspectum in Caesare uolnus. 
ille tegens alta suppressum mente furorem, 
mitis et a uoltu penitus uirtute remota, 
parcite, ait ciues; procul hinc auertite ferrum. 
conlatura meae nil sunt iam uolnera morti 
non eget ingestis sed uolsis pectore telis. 
tollite et in Magni uiuentem ponite castris. 
hoc uestro praestate duci sit Scaeua relicti 
Caesaris exemplum potius quam mortis honestae. 
credidit infelix simulatis uocibus Aulus 
nec uidit recto gladium mucrone tenentem, 
membraque captiui pariter laturus et arma 
fulmineum mediis excepit faucibus ensem. 
incaluit uirtus, atque una caede refectus 
soluat ait poenas, Scaeuam quicumque subactum 
sperauit. pacem gladio si quaerit ab isto 
Magnus, adorato summittat Caesare signa. 
an similem uestri segnemque ad fata putatis? 
Pompei uobis minor est causaeque senatus 
quam mihi mortis amor. simul haec effatur, et altus 
Caesareas puluis testatur adesse cohortes. 
dedecus hic belli Magno crimenque remisit,  
ne solum totae fugerent, te Scaeua, cateruae. 
subducto qui Marte ruis; nam sanguine fuso 
uires pugna dabat. labentem turba suorum 
excipit atque umeris defectum inponere gaudet; 
ac uelut inclusum perfosso in pectore numen 
et uiuam magnae speciem Virtutis adorant; 
telaque confixis certant euellere membris, 
exornantque deos ac nudum pectore Martem 
armis, Scaeua, tuis felix hoc nomine famae, 
si tibi durus Hiber aut si tibi terga dedisset 
Cantaber exiguis aut longis Teutonus armis. 
non tu bellorum spoliis ornare Tonantis 
templa potes, non tu laetis ululare triumphis. 
infelix, quanta dominum uirtute parasti! 
nec magis hac Magnus castrorum parte repulsus 
intra claustra piger dilato Marte quieuit, 
quam mare lassatur, cum se tollentibus Euris 
frangentem fluctus scopulum ferit aut latus alti 
montis adest seramque sibi parat unda ruinam. 
hinc uicina petens placido castella profundo 
incursu gemini Martis rapit, armaque late 
spargit et effuso laxat tentoria campo, 
mutandaeque iuuat permissa licentia terrae. 
sic pleno Padus ore tumens super aggere tutas 
excurrit ripas et totos concutit agros; 
succubuit siqua tellus cumuloque furentem  
undarum non passa ruit, tum flumine toto 
transit et ignotos operit sibi gurgite campos 
illos terra fugit dominos, his rura colonis 
accedunt donante Pado. uix proelia Caesar 
senserat, elatus specula quae prodidit ignis 
inuenit inpulsos presso iam puluere muros, 
frigidaque, ut ueteris, deprendit signa ruinae. 
accendit pax ipsa loci, mouitque furorem 
Pompeiana quies et uicto Caesare somnus. 
ire uel in clades properat dum gaudia turbet. 
Torquato ruit inde minax, qui Caesaris arma 
segnius haud uidit, quam malo nauta tremente 
omnia subducit Circaeae uela procellae; 
agminaque interius muro breuiore recepit, 
densius ut parua disponeret arma corona. 
transierat primi Caesar munimina ualli, 
cum super e totis immisit collibus arma 
effuditque acies obsaeptum Magnus in hostem. 
non sic Hennaeis habitans in uallibus horret 
Enceladum spirante Noto, cum tota cauernas  
egerit et torrens in campos defluit Aetna, 
Caesaris ut miles glomerato puluere uictus 
ante aciem caeci trepidus sub nube timoris 
hostibus occurrit fugiens inque ipsa pauendo 
fata ruit. totus mitti ciuilibus armis 
usque uel in pacem potuit cruor ipse furentis 
dux tenuit gladios. felix ac libera regum, 
Roma, fores iurisque tui, uicisset in illo 
si tibi Sulla loco. dolet, heu, semperque dolebit 
quod scelerum, Caesar, prodest tibi summa tuorum, 
cum genero pugnasse pio. pro tristia fata! 
non Vticae Libye clades, Hispania Mundae 
flesset et infando pollutus sanguine Nilus 
nobilius Phario gestasset rege cadauer, 
nec Iuba Marmaricas nudus pressisset harenas 
Poenorumque umbras placasset sanguine fuso 
Scipio, nec sancto caruisset uita Catone. 
ultimus esse dies potuit tibi Roma malorum, 
exire e mediis potuit Pharsalia fatis. 
deserit auerso possessam numine sedem 
Caesar et Emathias lacero petit agmine terras.  
arma secuturum soceri, quacumque fugasset, 
temptauere suo comites deuertere Magnum 
hortatu, patrias sedes atque hoste carentem  
Ausoniam peteret. numquam me Caesaris inquit 
exemplo reddam patriae, numquamque uidebit 
me nisi dimisso redeuntem milite Roma. 
Hesperiam potui motu surgente tenere, 
si uellem patriis aciem committere templis 
ac medio pugnare foro. dum bella relegem, 
extremum Scythici transcendam frigoris orbem 
ardentisque plagas. uictor tibi, Roma, quietem 
eripiam, qui, ne premerent te proelia, fugi? 
a potius, nequid bello patiaris in isto, 
te Caesar putet esse suam. sic fatus in ortus 
Phoebeos condixit iter, terraeque secutus 
deuia, qua uastos aperit Candauia saltus, 
contigit Emathiam, bello quam fata parabant. 
Thessaliam, qua parte diem brumalibus horis 
attollit Titan, rupes Ossaea coercet; 
cum per summa poli Phoebum trahit altior aestas, 
Pelion opponit radiis nascentibus umbras; 
at medios ignes caeli rapidique Leonis 
solstitiale caput nemorosus summouet Othrys. 
excipit aduersos Zephyros et Iapyga Pindus 
et maturato praecidit uespere lucem; 
nec metuens imi Borean habitator Olympi 
lucentem totis ignorat noctibus Arcton. 
hos inter montis media qui ualle premuntur,  
perpetuis quondam latuere paludibus agri, 
flumina dum campi retinent nec peruia Tempe 
dant aditus pelagi, stagnumque inplentibus unum 
crescere cursus erat. postquam discessit Olympo 
Herculea grauis Ossa manu subitaeque ruinam 
sensit aquae Nereus, melius mansura sub undis 
Emathis aequorei regnum Pharsalos Achillis 
eminet et, prima Rhoeteia litora pinu 
quae tetigit, Phylace Pteleosque et Dorion ira 
flebile Pieridum; Trachin pretioque nefandae 
lampados Herculeis fortis Meliboea pharetris 
atque olim Larisa potens; ubi nobile quondam 
nunc super Argos arant, ueteres ubi fabula Thebas 
monstrat Echionias, ubi quondam Pentheos exul 
colla caputque ferens supremo tradidit igni 
questa quod hoc solum nato rapuisset Agaue. 
ergo abrupta palus multos discessit in amnes. 
purus in occasus, parui sed gurgitis, Aeas 
Ionio fluit inde mari, nec fortior undis 
labitur auectae pater Isidis, et tuus, Oeneu, 
paene gener crassis oblimat Echinadas undis, 
et Meleagream maculatus sanguine Nessi 
Euhenos Calydona secat. ferit amne citato 
Maliacas Spercheos aquas, et flumine puro 
inrigat Amphrysos famulantis pascua Phoebi. 
accipit Asopos cursus Phoenixque Melasque 
quique nec umentis nebulas nec rore madentem 
aera nec tenues uentos suspirat Anauros,  
et quisquis pelago per se non cognitus amnis 
Peneo donauit aquas it gurgite rapto 
Apidanos numquamque celer nisi mixtus Enipeus; 
solus, in alterius nomen cum uenerit undae, 
defendit Titaresos aquas lapsusque superne 
gurgite Penei pro siccis utitur aruis. 
hunc fama est Stygiis manare paludibus amnem 
et capitis memorem fluuii contagia uilis 
nolle pati superumque sibi seruare timorem. 
ut primum emissis patuerunt amnibus arua, 
pinguis Bebrycio discessit uomere sulcus; 
mox Lelegum dextra pressum descendit aratrum, 
Aeolidae Dolopesque solum fregere coloni 
et Magnetes equis, Minyae gens cognita remis. 
illic semiferos Ixionidas Centauros 
feta Pelethroniis nubes effudit in antris 
aspera te Pholoes frangentem, Monyche, saxa, 
teque sub Oetaeo torquentem uertice uolsas, 
Rhoece ferox, quas uix Boreas inuerteret ornos, 
hospes et Alcidae magni Phole, teque, per amnem 
inprobe Lernaeas uector passure sagittas, 
teque, senex Chiron, gelido qui sidere fulgens 
inpetis Haemonio maiorem Scorpion arcu. 
hac tellure feri micuerunt semina Martis.  
primus ab aequorea percussis cuspide saxis 
Thessalicus sonipes, bellis feralibus omen, 
exiluit, primus chalybem frenosque momordit 
spumauitque nouis Lapithae domitoris habenis. 
prima fretum scindens Pagasaeo litore pinus 
terrenum ignotas hominem proiecit in undas. 
primus Thessalicae rector telluris Ionos 
in formam calidae percussit pondera massae 
fudit et argentum flammis aurumque moneta 
fregit et inmensis coxit fornacibus aera. 
illic, quod populos scelerata inpegit in arma, 
diuitias numerare datum est. hinc maxima serpens 
descendit Python Cirrhaeaque fluxit in arua, 
unde et Thessalicae ueniunt ad Pythia laurus. 
inpius hinc prolem superis inmisit Aloeus, 
inseruit celsis prope se cum Pelion astris 
sideribusque uias incurrens abstulit Ossa. 
hac ubi damnata fatis tellure locarunt 
castra duces, cunctos belli praesaga futuri 
mens agitat, summique grauem discriminis horam 
aduentare palam est, propius iam fata moueri. 
degeneres trepidant animi peioraque uersant; 
ad dubios pauci praesumpto robore casus 
spemque metumque ferunt. turbae sed mixtus inerti 
Sextus erat, Magno proles indigna parente, 
cui mox Scyllaeis exul grassatus in undis 
polluit aequoreos Siculus pirata triumphos. 
qui stimulante metu fati praenoscere cursus,  
inpatiensque morae uenturisque omnibus aeger, 
non tripodas Deli, non Pythia consulit antra, 
nec quaesisse libet primis quid frugibus altrix 
aere Iouis Dodona sonet, quis noscere fibra 
fata queat, quis prodat aues, quis fulgura caeli 
seruet et Assyria scrutetur sidera cura, 
aut siquid tacitum sed fas erat. ille supernis 
detestanda deis saeuorum arcana magorum 
nouerat et tristis sacris feralibus aras, 
umbrarum Ditisque fidem, miseroque liquebat 
scire parum superos. uanum saeuumque furorem 
adiuuat ipse locus uicinaque moenia castris 
Haemonidum, ficti quas nulla licentia monstri 
transierit, quarum quidquid non creditur ars est. 
Thessala quin etiam tellus herbasque nocentes 
rupibus ingenuit sensuraque saxa canentes 
arcanum ferale magos. ibi plurima surgunt 
uim factura deis, et terris hospita Colchis 
legit in Haemoniis quas non aduexerat herbas. 
inpia tot populis, tot surdas gentibus aures  
caelicolum dirae conuertunt carmina gentis. 
una per aetherios exit uox illa recessus 
uerbaque ad inuitum perfert cogentia numen, 
quod non cura poli caelique uolubilis umquam 
auocat. infandum tetigit cum sidera murmur, 
tum, Babylon Persea licet secretaque Memphis 
omne uetustorum soluat penetrale magorum, 
abducet superos alienis Thessalis aris. 
carmine Thessalidum dura in praecordia fluxit 
non fatis adductus amor, flammisque seueri 
inlicitis arsere senes. nec noxia tantum 
pocula proficiunt aut cum turgentia suco 
frontis amaturae subducunt pignora fetae 
mens hausti nulla sanie polluta ueneni 
excantata perit. quos non concordia mixti 
alligat ulla tori blandaeque potentia formae 
traxerunt torti magica uertigine fili. 
cessauere uices rerum, dilataque longa 
haesit nocte dies. legi non paruit aether, 
torpuit et praeceps audito carmine mundus, 
axibus et rapidis inpulsos Iuppiter urguens 
miratur non ire polos. nunc omnia conplent 
imbribus et calido praeducunt nubila Phoebo, 
et tonat ignaro caelum Ioue uocibus isdem 
umentis late nebulas nimbosque solutis 
excussere comis. uentis cessantibus aequor  
intumuit, rursus uetitum sentire procellas 
conticuit turbante Noto; puppemque ferentes 
in uentum tumuere sinus. de rupe pependit 
abscisa fixus torrens, amnisque cucurrit 
non qua pronus erat. Nilum non extulit aestas, 
Maeander derexit aquas, Rhodanumque morantem 
praecipitauit Arar. summisso uertice montes 
explicuere iugum, nubes suspexit Olympus, 
solibus et nullis Scythicae, cum bruma rigeret, 
dimaduere niues. inpulsam sidere Tethyn 
reppulit Haemonium defenso litore carmen. 
terra quoque inmoti concussit ponderis axes, 
et medium uergens titubauit nisus in orbem. 
tantae molis onus percussum uoce recessit 
perspectumque dedit circum labentis Olympi. 
omne potens animal leti genitumque nocere 
et pauet Haemonias et mortibus instruit artes. 
has auidae tigres et nobilis ira leonum 
ore fouent blando; gelidos his explicat orbes 
inque pruinoso coluber distenditur aruo;  
uiperei coeunt abrupto corpore nodi, 
humanoque cadit serpens adflata ueneno. 
quis labor hic superis cantus herbasque sequendi 
spernendique timor? cuius commercia pacti 
obstrictos habuere deos? parere necesse est, 
an iuuat? ignota tantum pietate merentur, 
an tacitis ualuere minis? hoc iuris in omnis 
est illis superos, an habent haec carmina certum 
imperiosa deum, qui mundum cogere quidquid 
cogitur ipse potest? illis et sidera primum 
praecipiti deducta polo, Phoebeque serena  
non aliter diris uerborum obsessa uenenis 
palluit et nigris terrenisque ignibus arsit, 
quam si fraterna prohiberet imagine tellus 
insereretque suas flammis caelestibus umbras; 
et patitur tantos cantu depressa labores 
donec suppositas propior despumet in herbas. 
hos scelerum ritus, haec dirae crimina gentis 
effera damnarat nimiae pietatis Erictho 
inque nouos ritus pollutam duxerat artem. 
illi namque nefas urbis summittere tecto 
aut laribus ferale caput, desertaque busta 
incolit et tumulos expulsis obtinet umbris 
grata deis Erebi. coetus audire silentum, 
nosse domos Stygias arcanaque Ditis operti 
non superi, non uita uetat. tenet ora profanae 
foeda situ macies, caeloque ignota sereno  
terribilis Stygio facies pallore grauatur 
inpexis onerata comis si nimbus et atrae 
sidera subducunt nubes, tunc Thessala nudis 
egreditur bustis nocturnaque fulmina captat. 
semina fecundae segetis calcata perussit 
et non letiferas spirando perdidit auras. 
nec superos orat nec cantu supplice numen 
auxiliare uocat nec fibras illa litantis 
nouit funereas aris inponere flammas 
gaudet et accenso rapuit quae tura sepulchro. 
omne nefas superi prima iam uoce precantis 
concedunt carmenque timent audire secundum. 
uiuentis animas et adhuc sua membra regentis 
infodit busto, fatis debentibus annos 
mors inuita subit; peruersa funera pompa 
rettulit a tumulis, fugere cadauera letum. 
fumantis iuuenum cineres ardentiaque ossa 
e mediis rapit illa rogis ipsamque parentes 
quam tenuere facem, nigroque uolantia fumo 
feralis fragmenta tori uestesque fluentis 
colligit in cineres et olentis membra fauillas. 
ast, ubi seruantur saxis, quibus intimus umor 
ducitur, et tracta durescunt tabe medullae 
corpora, tunc omnis auide desaeuit in artus  
inmergitque manus oculis gaudetque gelatos 
effodisse orbes et siccae pallida rodit 
excrementa manus. laqueum nodosque nocentis 
ore suo rupit, pendentia corpora carpsit 
abrasitque cruces percussaque uiscera nimbis 
uolsit et incoctas admisso sole medullas. 
insertum manibus chalybem nigramque per artus 
stillantis tabi saniem uirusque coactum 
sustulit et neruo morsus retinente pependit. 
et, quodcumque iacet nuda tellure cadauer, 
ante feras uolucresque sedet; nec carpere membra 
uolt ferro manibusque suis, morsusque luporum 
expectat siccis raptura e faucibus artus. 
nec cessant a caede manus, si sanguine uiuo 
est opus, erumpat iugulo qui primus aperto, 
nec refugit caedes, uiuum si sacra cruorem 
extaque funereae poscunt trepidantia mensae. 
uolnere sic uentris, non qua natura uocabat,  
extrahitur partus calidis ponendus in aris; 
et quotiens saeuis opus est ac fortibus umbris 
ipsa facit manes. hominum mors omnis in usu est. 
illa genae florem primaeuo corpore uolsit, 
illa comam laeua morienti abscidit ephebo. 
saepe etiam caris cognato in funere dira 
Thessalis incubuit membris atque oscula figens 
truncauitque caput conpressaque dentibus ora 
laxauit siccoque haerentem gutture linguam 
praemordens gelidis infudit murmura labris 
arcanumque nefas Stygias mandauit ad umbras. 
hanc ut fama loci Pompeio prodidit, alta 
nocte poli, Titan medium quo tempore ducit 
sub nostra tellure diem, deserta per arua 
carpit iter. fidi scelerum suetique ministri 
effractos circum tumulos ac busta uagati 
conspexere procul praerupta in caute sedentem, 
qua iuga deuexus Pharsalica porrigit Haemus. 
illa magis magicisque deis incognita uerba 
temptabat carmenque nouos fingebat in usus. 
namque timens, ne Mars alium uagus iret in orbem 
Emathis et tellus tam multa caede careret, 
pollutos cantu dirisque uenefica sucis 
conspersos uetuit transmittere bella Philippos, 
tot mortes habitura suas usuraque mundi 
sanguine caesorum truncare cadauera regum 
sperat et Hesperiae cineres auertere gentis 
ossaque nobilium tantosque adquirere manes. 
hic ardor solusque labor, quid corpore Magni  
proiecto rapiat, quos Caesaris inuolet artus. 
quam prior adfatur Pompei ignaua propago. 
o decus Haemonidum, populis quae pandere fata 
quaeque suo uentura potes deuertere cursu, 
te precor ut certum liceat mihi noscere finem 
quem belli fortuna paret. non ultima turbae 
pars ego Romanae, Magni clarissima proles, 
uel dominus rerum uel tanti funeris heres. 
mens dubiis perculsa pauet rursusque parata est 
certos ferre metus hoc casibus eripe iuris, 
ne subiti caecique ruant. uel numina torque 
uel tu parce deis et manibus exprime uerum. 
Elysias resera sedes ipsamque uocatam, 
quos petat e nobis, Mortem mihi coge fateri. 
non humilis labor est dignum, quod quaerere cures 
uel tibi, quo tanti praeponderet alea fati. 
inpia laetatur uulgato nomine famae 
Thessalis, et contra si fata minora moueres, 
pronum erat, o iuuenis, quos uelles inquit in actus 
inuitos praebere deos. conceditur arti, 
unam cum radiis presserunt sidera mortem, 
inseruisse moras; et, quamuis fecerit omnis 
stella senem, medios herbis abrumpimus annos. 
at, simul a prima descendit origine mundi 
causarum series, atque omnia fata laborant 
si quicquam mutare uelis, unoque sub ictu 
stat genus humanum, tum, Thessala turba fatemur,  
plus Fortuna potest. sed, si praenoscere casus 
contentus, facilesque aditus multique patebunt 
ad uerum tellus nobis aetherque chaosque 
aequoraque et campi Rhodopaeaque saxa loquentur. 
sed pronum, cum tanta nouae sit copia mortis, 
Emathiis unum campis attollere corpus, 
ut modo defuncti tepidique cadaueris ora 
plena uoce sonent, nec membris sole perustis 
auribus incertum feralis strideat umbra. 
dixerat, et noctis geminatis arte tenebris 
maestum tecta caput squalenti nube pererrat 
corpora caesorum tumulis proiecta negatis. 
continuo fugere lupi, fugere reuolsis 
unguibus inpastae uolucres, dum Thessala uatem 
eligit et gelidas leto scrutata medullas 
pulmonis rigidi stantis sine uolnere fibras 
inuenit et uocem defuncto in corpore quaerit. 
fata peremptorum pendent iam multa uirorum, 
quem superis reuocasse uelit. si tollere totas 
temptasset campis acies et reddere bello, 
cessissent leges Erebi, monstroque potenti 
extractus Stygio populus pugnasset Auerno. 
electum tandem traiecto gutture corpus 
ducit, et inserto laqueis feralibus unco  
per scopulos miserum trahitur per saxa cadauer 
uicturum, montisque caui, quem tristis Erictho 
damnarat sacris, alta sub rupe locatur. 
haud procul a Ditis caecis depressa cauernis 
in praeceps subsedit humus, quam pallida pronis 
urguet silua comis et nullo uertice caelum 
suspiciens Phoebo non peruia taxus opacat. 
marcentes intus tenebrae pallensque sub antris 
longa nocte situs numquam nisi carmine factum 
lumen habet. non Taenariis sic faucibus aer 
sedit iners, maestum mundi confine latentis 
ac nostri, quo non metuant admittere manes 
Tartarei reges. nam, quamuis Thessala uates 
uim faciat fatis, dubium est, quod traxerit illuc 
aspiciat Stygias an quod descenderit umbras. 
discolor et uario furialis cultus amictu 
induitur, uoltusque aperitur crine remoto, 
et coma uipereis substringitur horrida sertis. 
ut pauidos iuuenis comites ipsumque trementem 
conspicit exanimi defixum lumina uoltu, 
ponite ait trepida conceptos mente timores 
iam noua, iam uera reddetur uita figura, 
ut quamuis pauidi possint audire loquentem. 
si uero Stygiosque lacus ripamque sonantem 
ignibus ostendam, si me praebente uideri 
Eumenides possint uillosaque colla colubris  
Cerberus excutiens et uincti terga gigantes, 
quis timor, ignaui, metuentis cernere manes? 
pectora tum primum feruenti sanguine supplet 
uolneribus laxata nouis taboque medullas 
abluit et uirus large lunare ministrat. 
huc quidquid fetu genuit natura sinistro 
miscetur non spuma canum quibus unda timori est, 
uiscera non lyncis, non durae nodus hyaenae 
defuit et cerui pastae serpente medullae, 
non puppem retinens Euro tendente rudentis 
in mediis echenais aquis oculique draconum 
quaeque sonant feta tepefacta sub alite saxa, 
non Arabum uolucer serpens innataque rubris 
aequoribus custos pretiosae uipera conchae 
aut uiuentis adhuc Libyci membrana cerastae 
aut cinis Eoa positi phoenicis in ara. 
quo postquam uiles et habentis nomina pestis  
contulit, infando saturatas carmine frondis 
et, quibus os dirum nascentibus inspuit, herbas  
addidit et quidquid mundo dedit ipsa ueneni. 
tum uox Lethaeos cunctis pollentior herbis 
excantare deos confundit murmura primum 
dissona et humanae multum discordia linguae. 
latratus habet illa canum gemitusque luporum, 
quod trepidus bubo, quod strix nocturna queruntur, 
quod strident ululantque ferae, quod sibilat anguis; 
exprimit et planctus inlisae cautibus undae 
siluarumque sonum fractaeque tonitrua nubis 
tot rerum uox una fuit. mox cetera cantu 
explicat Haemonio penetratque in Tartara lingua. 
Eumenides Stygiumque nefas Poenaeque nocentum 
et Chaos innumeros auidum confundere mundos 
et rector terrae, quem longa in saecula torquet 
mors dilata deum; Styx et quos nulla meretur 
Thessalis Elysios; caelum matremque perosa 
Persephone, nostraeque Hecates pars ultima, per quam 
manibus et mihi sunt tacitae commercia linguae, 
ianitor et sedis laxae, qui uiscera saeuo 
spargis nostra cani, repetitaque fila sorores 
tracturae, tuque o flagrantis portitor undae, 
iam lassate senex ad me redeuntibus umbris, 
exaudite preces. si uos satis ore nefando 
pollutoque uoco, si numquam haec carmina fibris 
humanis ieiuna cano, si pectora plena  
saepe deo laui calido prosecta cerebro, 
si quisquis uestris caput extaque lancibus infans 
inposuit uicturus erat, parete precanti. 
non in Tartareo latitantem poscimus antro 
adsuetamque diu tenebris, modo luce fugata 
descendentem animam; primo pallentis hiatu 
haeret adhuc Orci, licet has exaudiat herbas, 
ad manes uentura semel. ducis omnia nato 
Pompeiana canat nostri modo militis umbra, 
si bene de uobis ciuilia bella merentur. 
haec ubi fata caput spumantiaque ora leuauit, 
aspicit astantem proiecti corporis umbram, 
exanimis artus inuisaque claustra timentem 
carceris antiqui. pauet ire in pectus apertum 
uisceraque et ruptas letali uolnere fibras. 
a miser, extremum cui mortis munus inique 
eripitur, non posse mori. miratur Erictho  
has fatis licuisse moras, irataque morti 
uerberat inmotum uiuo serpente cadauer, 
perque cauas terrae, quas egit carmine, rimas 
manibus inlatrat regnique silentia rumpit. 
Tisiphone uocisque meae secura Megaera, 
non agitis saeuis Erebi per inane flagellis 
infelicem animam? iam uos ego nomine uero 
eliciam Stygiasque canes in luce superna 
destituam; per busta sequar per funera custos, 
expellam tumulis, abigam uos omnibus urnis. 
teque deis, ad quos alio procedere uoltu 
ficta soles, Hecate pallenti tabida forma, 
ostendam faciemque Erebi mutare uetabo. 
eloquar inmenso terrae sub pondere quae te 
contineant, Hennaea, dapes, quo foedere maestum 
regem noctis ames, quae te contagia passam 
noluerit reuocare Ceres. tibi, pessime mundi 
arbiter, inmittam ruptis Titana cauernis, 
et subito feriere die. paretis, an ille 
conpellandus erit, quo numquam terra uocato 
non concussa tremit, qui Gorgona cernit apertam 
uerberibusque suis trepidam castigat Erinyn, 
indespecta tenet uobis qui Tartara, cuius  
uos estis superi, Stygias qui perierat undas? 
protinus astrictus caluit cruor atraque fouit 
uolnera et in uenas extremaque membra cucurrit. 
percussae gelido trepidant sub pectore fibrae, 
et noua desuetis subrepens uita medullis 
miscetur morti. tunc omnis palpitat artus, 
tenduntur nerui; nec se tellure cadauer 
paulatim per membra leuat, terraque repulsum est 
erectumque semel. distento lumina rictu 
nudantur. nondum facies uiuentis in illo, 
iam morientis erat remanet pallorque rigorque, 
et stupet inlatus mundo. set murmure nullo 
ora astricta sonant uox illi linguaque tantum 
responsura datur. dic inquit Thessala magna, 
quod iubeo, mercede mihi; nam uera locutum 
inmunem toto mundi praestabimus aeuo 
artibus Haemoniis tali tua membra sepulchro, 
talibus exuram Stygio cum carmine siluis, 
ut nullos cantata magos exaudiat umbra. 
sit tanti uixisse iterum nec uerba nec herbae 
audebunt longae somnum tibi soluere Lethes 
a me morte data. tripodas uatesque deorum 
sors obscura decet certus discedat, ab umbris 
quisquis uera petit duraeque oracula mortis 
fortis adit. ne parce, precor da nomina rebus, 
da loca; da uocem qua mecum fata loquantur. 
addidit et carmen, quo, quidquid consulit, umbram 
scire dedit. maestum fletu manante cadauer 
tristia non equidem Parcarum stamina dixit  
aspexi tacitae reuocatus ab aggere ripae; 
quod tamen e cunctis mihi noscere contigit umbris 
effera Romanos agitat discordia manes 
inpiaque infernam ruperunt arma quietem; 
Elysias Latii sedes ac Tartara maesta 
diuersi liquere duces. quid fata pararent 
hi fecere palam. tristis felicibus umbris 
uoltus erat uidi Decios natumque patremque, 
lustrales bellis animas, flentemque Camillum 
et Curios, Sullam de te, Fortuna, querentem; 
deplorat Libycis perituram Scipio terris 
infaustam subolem; maior Carthaginis hostis 
non seruituri maeret Cato fata nepotis 
solum te, consul depulsis prime tyrannis 
Brute, pias inter gaudentem uidimus umbras. 
abruptis Catilina minax fractisque catenis 
exultat Mariique truces nudique Cethegi; 
uidi ego laetantis, popularia nomina, Drusos 
legibus inmodicos ausosque ingentia Gracchos;  
aeternis chalybis nodis et carcere Ditis 
constrictae plausere manus, camposque piorum 
poscit turba nocens. regni possessor inertis 
pallentis aperit sedes, abruptaque saxa 
asperat et durum uinclis adamanta, paratque 
poenam uictori. refer haec solacia tecum, 
o iuuenis, placido manes patremque domumque 
expectare sinu regnique in parte serena 
Pompeis seruare locum. nec gloria paruae 
sollicitet uitae ueniet quae misceat omnis 
hora duces. properate mori, magnoque superbi 
quamuis e paruis animo descendite bustis 
et Romanorum manes calcate deorum. 
quem tumulum Nili, quem Thybridis adluat unda 
quaeritur, et ducibus tantum de funere pugna est. 
tu fatum ne quaere tuum cognoscere Parcae 
me reticente dabunt; tibi certior omnia uates 
ipse canet Siculis genitor Pompeius in aruis, 
ille quoque incertus quo te uocet, unde repellat, 
quas iubeat uitare plagas, quae sidera mundi.  
Europam, miseri, Libyamque Asiamque timete 
distribuit tumulos uestris fortuna triumphis. 
o miseranda domus, toto nil orbe uidebis 
tutius Emathia. sic postquam fata peregit, 
stat uoltu maestus tacito mortemque reposcit. 
carminibus magicis opus est herbisque, cadauer 
ut cadat, et nequeunt animam sibi reddere fata 
consumpto iam iure semel. tunc robore multo 
extruit illa rogum; uenit defunctus ad ignes. 
accensa iuuenem positum strue liquit Erictho 
tandem passa mori, Sextoque ad castra parentis 
it comes; et caelo lucis ducente colorem, 
dum ferrent tutos intra tentoria gressus, 
iussa tenere diem densas nox praestitit umbras.  
LIBER SEPTIMVS 
Segnior, Oceano quam lex aeterna uocabat, 
luctificus Titan numquam magis aethera contra 
egit equos cursumque polo rapiente retorsit, 
defectusque pati uoluit raptaeque labores 
lucis, et attraxit nubes, non pabula flammis 
sed ne Thessalico purus luceret in orbe. 
at nox felicis Magno pars ultima uitae 
sollicitos uana decepit imagine somnos. 
nam Pompeiani uisus sibi sede theatri 
innumeram effigiem Romanae cernere plebis 
attollique suum laetis ad sidera nomen 
uocibus et plausu cuneos certare sonantes; 
qualis erat populi facies clamorque fauentis 
olim, cum iuuenis primique aetate triumphi, 
post domitas gentes quas torrens ambit Hiberus 
et quaecumque fugax Sertorius inpulit arma, 
Vespere pacato, pura uenerabilis aeque 
quam currus ornante toga, plaudente senatu 
sedit adhuc Romanus eques; seu fine bonorum 
anxia mens curis ad tempora laeta refugit,  
siue per ambages solitas contraria uisis 
uaticinata quies magni tulit omina planctus, 
seu uetito patrias ultra tibi cernere sedes 
sic Romam Fortuna dedit. ne rumpite somnos, 
castrorum uigiles, nullas tuba uerberet aures. 
crastina dira quies et imagine maesta diurna 
undique funestas acies feret, undique bellum. 
unde pares somnos populi noctemque beatam? 
o felix, si te uel sic tua Roma uideret! 
donassent utinam superi patriaeque tibique 
unum, Magne, diem, quo fati certus uterque  
extremum tanti fructum raperetis amoris. 
tu uelut Ausonia uadis moriturus in urbe, 
illa rati semper de te sibi conscia uoti 
hoc scelus haud umquam fatis haerere putauit, 
sic se dilecti tumulum quoque perdere Magni. 
te mixto flesset luctu iuuenisque senexque 
iniussusque puer; lacerasset crine soluto 
pectora femineum ceu Bruti funere uolgus. 
nunc quoque, tela licet paueant uictoris iniqui, 
nuntiet ipse licet Caesar tua funera, flebunt, 
sed dum tura ferunt, dum laurea serta Tonanti. 
o miseri, quorum gemitus edere dolorem,  
qui te non pleno pariter planxere theatro. 
uicerat astra iubar, cum mixto murmure turba 
castrorum fremuit fatisque trahentibus orbem 
signa petit pugnae. miseri pars maxima uolgi 
non totum uisura diem tentoria circum 
ipsa ducis queritur magnoque accensa tumultu 
mortis uicinae properantis admouet horas. 
dira subit rabies sua quisque ac publica fata 
praecipitare cupit; segnis pauidusque uocatur 
ac nimium patiens soceri Pompeius, et orbis 
indulgens regno, qui tot simul undique gentis 
iuris habere sui uellet pacemque timeret. 
nec non et reges populique queruntur Eoi 
bella trahi patriaque procul tellure teneri. 
hoc placet, o superi, cum uobis uertere cuncta 
propositum, nostris erroribus addere crimen? 
cladibus inruimus nocituraque poscimus arma; 
in Pompeianis uotum est Pharsalia castris. 
cunctorum uoces Romani maximus auctor 
Tullius eloquii, cuius sub iure togaque 
pacificas saeuos tremuit Catilina securis, 
pertulit iratus bellis, cum rostra forumque 
optaret passus tam longa silentia miles. 
addidit inualidae robur facundia causae. 
hoc pro tot meritis solum te, Magne, precatur 
uti se Fortuna uelis, proceresque tuorum 
castrorum regesque tui cum supplice mundo 
adfusi uinci socerum patiare rogamus. 
humani generis tam longo tempore bellum 
Caesar erit? merito Pompeium uincere lente 
gentibus indignum est a transcurrente subactis.  
quo tibi feruor abit aut quo fiducia fati? 
de superis, ingrate, times causamque senatus 
credere dis dubitas? ipsae tua signa reuellent 
prosilientque acies pudeat uicisse coactum. 
si duce te iusso, si nobis bella geruntur, 
sit iuris, quocumque uelint, concurrere campo. 
quid mundi gladios a sanguine Caesaris arces? 
uibrant tela manus, uix signa morantia quisquam 
expectat propera, ne te tua classica linquant. 
scire senatus auet, miles te, Magne, sequatur 
an comes. ingemuit rector sensitque deorum 
esse dolos et fata suae contraria menti. 
si placet hoc inquit cunctis, si milite Magno, 
non duce tempus eget, nil ultra fata morabor 
inuoluat populos una fortuna ruina 
sitque hominum magnae lux ista nouissima parti. 
testor, Roma, tamen Magnum quo cuncta perirent 
accepisse diem. potuit tibi uolnere nullo 
stare labor belli; potui sine caede subactum 
captiuumque ducem uiolatae tradere paci. 
quis furor, o caeci, scelerum? ciuilia bella 
gesturi metuunt ne non cum sanguine uincant. 
abstulimus terras, exclusimus aequore toto, 
ad praematuras segetum ieiuna rapinas 
agmina conpulimus, uotumque effecimus hosti 
ut mallet sterni gladiis mortemque suorum 
permiscere meis. belli pars magna peracta est 
his, quibus effectum est ne pugnam tiro paueret, 
si modo uirtutis stimulis iraeque calore 
signa petunt. multos in summa pericula misit 
uenturi timor ipse mali. fortissimus ille est 
qui, promptus metuenda pati, si comminus instent,  
et differre potest. placet haec tam prospera rerum 
tradere fortunae, gladio permittere mundi 
discrimen; pugnare ducem quam uincere malunt. 
res mihi Romanas dederas, Fortuna, regendas 
accipe maiores et caeco in Marte tuere. 
Pompei nec crimen erit nec gloria bellum. 
uincis apud superos uotis me, Caesar, iniquis 
pugnatur. quantum scelerum quantumque malorum 
in populos lux ista feret! quot regna iacebunt! 
sanguine Romano quam turbidus ibit Enipeus! 
prima uelim caput hoc funesti lancea belli, 
si sine momento rerum partisque ruina 
casurum est, feriat; neque enim uictoria Magno 
laetior. aut populis inuisum hac clade peracta 
aut hodie Pompeius erit miserabile nomen 
omne malum uicti, quod sors feret ultima rerum, 
omne nefas uictoris erit. sic fatur et arma 
permittit populis frenosque furentibus ira 
laxat et ut uictus uiolento nauita Coro 
dat regimen uentis ignauumque arte relicta 
puppis onus trahitur. trepido confusa tumultu 
castra fremunt, animique truces sua pectora pulsant 
ictibus incertis. multorum pallor in ore  
mortis uenturae faciesque simillima fato. 
aduenisse diem qui fatum rebus in aeuum 
conderet humanis, et quaeri, Roma quid esset, 
illo Marte, palam est. sua quisque pericula nescit 
attonitus maiore metu. quis litora ponto 
obruta, quis summis cernens in montibus aequor 
aetheraque in terras deiecto sole cadentem, 
tot rerum finem, timeat sibi? non uacat ullos 
pro se ferre metus urbi Magnoque timetur. 
nec gladiis habuere fidem, nisi cautibus asper 
exarsit mucro; tunc omnis lancea saxo 
erigitur, tendunt neruis melioribus arcus, 
cura fuit lectis pharetras inplere sagittis, 
auget eques stimulos frenorumque artat habenas. 
si liceat superis hominum conferre labores, 
non aliter Phlegra rabidos tollente gigantas 
Martius incaluit Siculis incudibus ensis 
et rubuit flammis iterum Neptunia cuspis 
spiculaque extenso Paean Pythone recoxit, 
Pallas Gorgoneos diffudit in aegida crines, 
Pallenaea Ioui mutauit fulmina Cyclops. 
non tamen abstinuit uenturos prodere casus 
per uarias Fortuna notas. nam, Thessala rura 
cum peterent, totus uenientibus obstitit aether 
inque oculis hominum fregerunt fulmina nubes 
aduersasque faces inmensoque igne columnas  
et trabibus mixtis auidos typhonas aquarum 
detulit atque oculos ingesto fulgure clausit; 
excussit cristas galeis capulosque solutis 
perfudit gladiis ereptaque pila liquauit, 
aetherioque nocens fumauit sulpure ferrum; 
nec non innumero cooperta examine signa 
uixque reuolsa solo maiori pondere pressum 
signiferi mersere caput rorantia fletu 
usque ad Thessaliam Romana et publica signa. 
admotus superis discussa fugit ab ara 
taurus et Emathios praeceps se iecit in agros, 
nullaque funestis inuenta est uictima sacris. 
at tu quos scelerum superos, quas rite uocasti 
Eumenidas, Caesar? Stygii quae numina regni 
infernumque nefas et mersos nocte furores 
inpia tam saeue gesturus bella litasti?  
iam dubium, monstrisne deum, nimione pauore 
crediderint multis concurrere uisus Olympo 
Pindus et abruptis mergi conuallibus Haemus, 
edere nocturnas belli Pharsalia uoces, 
ire per Ossaeam rapidus Boebeida sanguis; 
inque uicem uoltus tenebris mirantur opertos 
et pallere diem galeisque incumbere noctem 
defunctosque patres et iuncti sanguinis umbras 
ante oculos uolitare suos. sed mentibus unum 
hoc solamen erat, quod uoti turba nefandi 
conscia, quae patrum iugulos, quae pectora fratrum 
sperabat, gaudet monstris, mentisque tumultum 
atque omen scelerum subitos putat esse furores. 
quid mirum populos quos lux extrema manebat 
lymphato trepidasse metu, praesaga malorum 
si data mens homini est? Tyriis qui Gadibus hospes 
adiacet Armeniumque bibit Romanus Araxen, 
sub quocumque die, quocumque est sidere mundi,  
maeret et ignorat causas animumque dolentem 
corripit, Emathiis quid perdat nescius aruis. 
Euganeo, si uera fides memorantibus, augur 
colle sedens, Aponus terris ubi fumifer exit 
atque Antenorei dispergitur unda Timaui, 
uenit summa dies, geritur res maxima, dixit 
inpia concurrunt Pompei et Caesaris arma, 
seu tonitrus ac tela Iouis praesaga notauit, 
aethera seu totum discordi obsistere caelo 
perspexitque polos, seu numen in aethere maestum 
solis in obscuro pugnam pallore notauit. 
dissimilem certe cunctis quos explicat egit 
Thessalicum natura diem si cuncta perito 
augure mens hominum caeli noua signa notasset, 
spectari toto potuit Pharsalia mundo. 
o summos hominum, quorum fortuna per orbem 
signa dedit, quorum fatis caelum omne uacauit! 
haec et apud seras gentes populosque nepotum, 
siue sua tantum uenient in saecula fama 
siue aliquid magnis nostri quoque cura laboris 
nominibus prodesse potest, cum bella legentur, 
spesque metusque simul perituraque uota mouebunt,  
attonitique omnes ueluti uenientia fata,  
non transmissa, legent et adhuc tibi, Magne, fauebunt. 
miles, ut aduerso Phoebi radiatus ab ictu 
descendens totos perfudit lumine colles, 
non temere inmissus campis stetit ordine certo 
infelix acies. cornus tibi cura sinistri, 
Lentule, cum prima, quae tum fuit optima bello, 
et quarta legione datur. tibi, numine pugnax 
aduerso Domiti, dextri frons tradita Martis. 
at medii robur belli fortissima densant 
agmina, quae Cilicum terris deducta tenebat 
Scipio, miles in hoc, Libyco dux primus in orbe. 
at iuxta fluuios et stagna undantis Enipei 
Cappadocum montana cohors et largus habenae 
Ponticus ibat eques. sicci sed plurima campi 
tetrarchae regesque tenent magnique tyranni 
atque omnis Latio quae seruit purpura ferro. 
illuc et Libye Numidas et Creta Cydonas 
misit, Ityraeis cursus fuit inde sagittis, 
inde, truces Galli, solitum prodistis in hostem, 
illic pugnaces commouit Hiberia caetras. 
eripe uictori gentis et sanguine mundi 
fuso, Magne, semel totos consume triumphos. 
illo forte die Caesar statione relicta 
ad segetum raptus moturus signa repente 
conspicit in planos hostem descendere campos, 
oblatumque uidet uotis sibi mille petitum 
tempus, in extremos quo mitteret omnia casus. 
aeger quippe morae flagransque cupidine regni 
coeperat exiguo tractu ciuilia bella 
ut lentum damnare nefas. discrimina postquam 
aduentare ducum supremaque proelia uidit 
casuram et fatis sensit nutare ruinam,  
illa quoque in ferrum rabies promptissima paulum 
languit, et casus audax spondere secundos 
mens stetit in dubio, quam nec sua fata timere 
nec Magni sperare sinunt. formidine mersa 
prosilit hortando melior fiducia uolgo. 
o domitor mundi, rerum fortuna mearum, 
miles, adest totiens optatae copia pugnae. 
nil opus est uotis, iam fatum accersite ferro. 
in manibus uestris, quantus sit Caesar, habetis. 
haec est illa dies mihi quam Rubiconis ad undas 
promissam memini, cuius spe mouimus arma, 
in quam distulimus uetitos remeare triumphos, 
haec eadem est hodie quae pignora quaeque penates 
reddat et emerito faciat uos Marte colonos 
haec, fato quae teste probet, quis iustius arma 
sumpserit; haec acies uictum factura nocentem est. 
si pro me patriam ferro flammisque petistis, 
nunc pugnate truces gladioque exsoluite culpam 
nulla manus, belli mutato iudice, pura est. 
non mihi res agitur, sed, uos ut libera sitis 
turba, precor gentes ut ius habeatis in omnes. 
ipse ego priuatae cupidus me reddere uitae 
plebeiaque toga modicum conponere ciuem, 
omnia dum uobis liceant, nihil esse recuso.  
inuidia regnate mea. nec sanguine multo 
spem mundi petitis Grais delecta iuuentus 
gymnasiis aderit studioque ignaua palaestrae 
et uix arma ferens, aut mixtae dissona turbae 
barbaries, non illa tubas, non agmine moto 
clamorem latura suum. ciuilia paucae 
bella manus facient pugnae pars magna leuabit 
his orbem populis Romanumque obteret hostem. 
ite per ignauas gentes famosaque regna 
et primo ferri motu prosternite mundum; 
sitque palam, quas tot duxit Pompeius in urbem 
curribus, unius gentes non esse triumphi. 
Armeniosne mouet Romana potentia cuius 
sit ducis, aut emptum minimo uolt sanguine quisquam 
barbarus Hesperiis Magnum praeponere rebus? 
Romanos odere omnes, dominosque grauantur, 
quos nouere, magis. sed me fortuna meorum 
commisit manibus, quarum me Gallia testem 
tot fecit bellis. cuius non militis ensem 
agnoscam? caelumque tremens cum lancea transit 
dicere non fallar quo sit uibrata lacerto. 
quod si, signa ducem numquam fallentia uestrum, 
conspicio faciesque truces oculosque minaces, 
uicistis. uideor fluuios spectare cruoris 
calcatosque simul reges sparsumque senatus 
corpus et inmensa populos in caede natantis. 
sed mea fata moror, qui uos in tela furentis 
uocibus his teneo. ueniam date bella trahenti 
spe trepido; haud umquam uidi tam magna daturos 
tam prope me superos; camporum limite paruo 
absumus a uotis. ego sum cui Marte peracto 
quae populi regesque tenent donare licebit. 
quone poli motu, quo caeli sidere uerso  
Thessalicae tantum, superi, permittitis orae? 
aut merces hodie bellorum aut poena parata. 
Caesareas spectate cruces, spectate catenas, 
et caput hoc positum rostris effusaque membra 
Saeptorumque nefas et clausi proelia Campi. 
cum duce Sullano gerimus ciuilia bella. 
uestri cura mouet; nam me secura manebit 
sors quaesita manu fodientem uiscera cernet 
me mea qui nondum uicto respexerit hoste. 
di, quorum curas abduxit ab aethere tellus 
Romanusque labor, uincat quicumque necesse 
non putat in uictos saeuum destringere ferrum 
quique suos ciues, quod signa aduersa tulerunt, 
non credit fecisse nefas. Pompeius in arto 
agmina uestra loco uetita uirtute moueri 
cum tenuit, quanto satiauit sanguine ferrum! 
uos tamen hoc oro, iuuenes, ne caedere quisquam 
hostis terga uelit ciuis qui fugerit esto. 
sed, dum tela micant, non uos pietatis imago 
ulla nec aduersa conspecti fronte parentes 
commoueant; uoltus gladio turbate uerendos. 
siue quis infesto cognata in pectora ferro  
ibit, seu nullum uiolarit uolnere pignus, 
ignoti iugulum tamquam scelus inputet hostis. 
sternite iam uallum fossasque inplete ruina, 
exeat ut plenis acies non sparsa maniplis. 
parcite ne castris uallo tendetis in illo 
unde acies peritura uenit. uix cuncta locuto 
Caesare quemque suum munus trahit, armaque raptim 
sumpta Ceresque uiris. capiunt praesagia belli 
calcatisque ruunt castris; stant ordine nullo, 
arte ducis nulla, permittuntque omnia fatis. 
si totidem Magni soceros totidemque petentis 
urbis regna suae funesto in Marte locasses, 
non tam praecipiti ruerent in proelia cursu. 
uidit ut hostiles in rectum exire cateruas 
Pompeius nullasque moras permittere bello 
sed superis placuisse diem, stat corde gelato 
attonitus; tantoque duci sic arma timere 
omen erat. premit inde metus, totumque per agmen 
sublimi praeuectus equo quem flagitat inquit 
uestra diem uirtus, finis ciuilibus armis, 
quem quaesistis, adest. totas effundite uires 
extremum ferri superest opus, unaque gentis 
hora trahit. quisquis patriam carosque penates, 
qui subolem ac thalamos desertaque pignora quaerit, 
ense petat medio posuit deus omnia campo.  
causa iubet melior superos sperare secundos 
ipsi tela regent per uiscera Caesaris, ipsi 
Romanas sancire uolent hoc sanguine leges. 
si socero dare regna meo mundumque pararent, 
praecipitare meam fatis potuere senectam 
non iratorum populis urbique deorum est 
Pompeium seruare ducem. quae uincere possent 
omnia contulimus. subiere pericula clari 
sponte uiri sacraque antiquus imagine miles. 
si Curios his fata darent reducesque Camillos 
temporibus Deciosque caput fatale uouentis, 
hinc starent. primo gentes oriente coactae 
innumeraeque urbes, quantas in proelia numquam, 
exciuere manus. toto simul utimur orbe. 
quidquid signiferi conprensum limite caeli 
sub Noton et Borean hominum sumus, arma mouemus. 
nonne superfusis collectum cornibus hostem 
in medium dabimus? paucas uictoria dextras 
exigit, at plures tantum clamore cateruae 
bella gerent Caesar nostris non sufficit armis. 
credite pendentes e summis moenibus urbis  
crinibus effusis hortari in proelia matres; 
credite grandaeuum uetitumque aetate senatum 
arma sequi sacros pedibus prosternere canos 
atque ipsam domini metuentem occurrere Romam; 
credite qui nunc est populus populumque futurum 
permixtas adferre preces haec libera nasci, 
haec uolt turba mori. siquis post pignora tanta 
Pompeio locus est, cum prole et coniuge supplex, 
imperii salua si maiestate liceret, 
uoluerer ante pedes. Magnus, nisi uincitis, exul, 
ludibrium soceri, uester pudor, ultima fata 
deprecor ac turpes extremi cardinis annos, 
ne discam seruire senex. tam maesta locuti 
uoce ducis flagrant animi, Romanaque uirtus 
erigitur, placuitque mori, si uera timeret. 
ergo utrimque pari procurrunt agmina motu 
irarum; metus hos regni, spes excitat illos. 
hae facient dextrae, quidquid nona explicat aetas, 
ulla nec humanum reparet genus omnibus annis 
ut uacet a ferro. gentes Mars iste futuras 
obruet et populos aeui uenientis in orbem  
erepto natale feret. tunc omne Latinum 
fabula nomen erit; Gabios Veiosque Coramque 
puluere uix tectae poterunt monstrare ruinae 
Albanosque lares Laurentinosque penates, 
rus uacuum, quod non habitet nisi nocte coacta 
inuitus questusque Numam iussisse senator. 
non aetas haec carpsit edax monimentaque rerum 
putria destituit crimen ciuile uidemus  
tot uacuas urbes. generis quo turba redacta est 
humani! toto populi qui nascimur orbe 
nec muros inplere uiris nec possumus agros 
urbs nos una capit. uincto fossore coluntur 
Hesperiae segetes, stat tectis putris auitis 
in nullos ruitura domus, nulloque frequentem 
ciue suo Romam sed mundi faece repletam 
cladis eo dedimus, ne tanto in corpore bellum 
iam possit ciuile geri. Pharsalia tanti 
causa mali. cedant feralia nomina Cannae 
et damnata diu Romanis Allia fastis. 
tempora signauit leuiorum Roma malorum, 
hunc uoluit nescire diem. pro tristia fata! 
aera pestiferum tractu morbosque fluentis 
insanamque famem permissasque ignibus urbes 
moeniaque in praeceps laturos plena tremores 
hi possunt explere uiri, quos undique traxit 
in miseram Fortuna necem, dum munera longi 
explicat eripiens aeui populosque ducesque 
constituit campis, per quos tibi, Roma, ruenti 
ostendat quam magna cadas. quae latius orbem  
possedit, citius per prospera fata cucurrit? 
omne tibi bellum gentis dedit, omnibus annis 
te geminum Titan procedere uidit in axem; 
haud multum terrae spatium restabat Eoae. 
ut tibi nox, tibi tota dies, tibi curreret aether, 
omniaque errantes stellae Romana uiderent. 
sed retro tua fata tulit par omnibus annis 
Emathiae funesta dies. hac luce cruenta 
effectum, ut Latios non horreat India fasces, 
nec uetitos errare Dahas in moenia ducat 
Sarmaticumque premat succinctus consul aratrum, 
quod semper saeuas debet tibi Parthia poenas, 
quod fugiens ciuile nefas redituraque numquam 
libertas ultra Tigrim Rhenumque recessit 
ac, totiens nobis iugulo quaesita, uagatur 
Germanum Scythicumque bonum, nec respicit ultra 
Ausoniam, uellem populis incognita nostris. 
uolturis ut primum laeuo fundata uolatu 
Romulus infami conpleuit moenia luco, 
usque ad Thessalicas seruisses, Roma, ruinas.  
de Brutis, Fortuna, queror. quid tempora legum 
egimus aut annos a consule nomen habentis? 
felices Arabes Medique Eoaque tellus, 
quam sub perpetuis tenuerunt fata tyrannis. 
ex populis qui regna ferunt sors ultima nostra est, 
quos seruire pudet. sunt nobis nulla profecto 
numina cum caeco rapiantur saecula casu, 
mentimur regnare Iouem. spectabit ab alto 
aethere Thessalicas, teneat cum fulmina, caedes? 
scilicet ipse petet Pholoen, petet ignibus Oeten 
inmeritaeque nemus Rhodopes pinusque Mimantis, 
Cassius hoc potius feriet caput? astra Thyestae 
intulit et subitis damnauit noctibus Argos 
tot similis fratrum gladios patrumque gerenti 
Thessaliae dabit ille diem? mortalia nulli 
sunt curata deo. cladis tamen huius habemus 
uindictam, quantam terris dare numina fas est 
bella pares superis facient ciuilia diuos, 
fulminibus manes radiisque ornabit et astris 
inque deum templis iurabit Roma per umbras. 
ut rapido cursu fati suprema morantem 
consumpsere locum, parua tellure dirempti, 
quo sua pila cadant aut quam sibi fata minentur 
inde manum, spectant. uultus, quo noscere possent  
facturi quae monstra forent, uidere parentum 
frontibus aduersis fraternaque comminus arma, 
nec libuit mutare locum. tamen omnia torpor 
pectora constrinxit, gelidusque in uiscera sanguis 
percussa pietate coit, totaeque cohortes 
pila parata diu tensis tenuere lacertis. 
di tibi non mortem, quae cunctis poena paratur, 
sed sensum post fata tuae dent, Crastine, morti, 
cuius torta manu commisit lancea bellum 
primaque Thessaliam Romano sanguine tinxit. 
o praeceps rabies! cum Caesar tela teneret, 
inuenta est prior ulla manus? tum stridulus aer 
elisus lituis conceptaque classica cornu,  
tunc ausae dare signa tubae, tunc aethera tendit 
extremique fragor conuexa inrumpit Olympi, 
unde procul nubes, quo nulla tonitrua durant. 
excepit resonis clamorem uallibus Haemus 
Peliacisque dedit rursus geminare cauernis, 
Pindus agit fremitus Pangaeaque saxa resultant 
Oetaeaeque gemunt rupes, uocesque furoris 
expauere sui tota tellure relatas. 
spargitur innumerum diuersis missile uotis 
uolnera pars optat, pars terrae figere tela 
ac puras seruare manus. rapit omnia casus 
atque incerta facit quos uolt fortuna nocentes. 
tunc et Ityraei Medique Arabesque soluti, 
arcu turba minax, nusquam rexere sagittas, 
sed petitur solus qui campis inminet aer; 
inde cadunt mortes. sceleris sed crimine nullo 
externum maculant chalybem stetit omne coactum 
circa pila nefas. ferro subtexitur aether 
noxque super campos telis conserta pependit. 
set quota pars cladis iaculis ferroque uolanti  
exacta est! odiis solus ciuilibus ensis 
sufficit, et dextras Romana in uiscera ducit. 
Pompei densis acies stipata cateruis 
iunxerat in seriem nexis umbonibus arma, 
uixque habitura locum dextras ac tela mouendi 
constiterat gladiosque suos conpressa timebat. 
praecipiti cursu uaesanum Caesaris agmen 
in densos agitur cuneos, perque arma, per hostem 
quaerit iter. qua torta graues lorica catenas 
opponit tutoque latet sub tegmine pectus, 
hac quoque peruentum est ad uiscera, totque per arma 
extremum est quod quisque ferit. ciuilia bella 
una acies patitur, gerit altera; frigidus inde 
stat gladius, calet omne nocens a Caesare ferrum. 
nec Fortuna diu rerum tot pondera uertens 
abstulit ingentis fato torrente ruinas. 
ut primum toto diduxit cornua campo 
Pompeianus eques bellique per ultima fudit, 
sparsa per extremos leuis armatura maniplos 
insequitur saeuasque manus inmittit in hostem 
illic quaeque suo miscet gens proelia telo,  
Romanus cunctis petitur cruor; inde sagittae, 
inde faces et saxa uolant spatioque solutae 
aeris et calido liquefactae pondere glandes; 
cum Caesar, metuens ne frons sibi prima labaret 
incursu, tenet obliquas post signa cohortes, 
inque latus belli, qua se uagus hostis agebat, 
emittit subitum non motis cornibus agmen. 
inmemores pugnae nulloque pudore timendi 
praecipites fecere palam ciuilia bella 
non bene barbaricis umquam commissa cateruis. 
ut primum sonipes transfixus pectora ferro 
in caput effusi calcauit membra regentis, 
omnis eques cessit campis, glomerataque nubes 
in sua conuersis praeceps ruit agmina frenis. 
perdidit inde modum caedes, ac nulla secutast 
pugna, sed hinc iugulis, hinc ferro bella geruntur; 
nec ualet haec acies tantum prosternere quantum 
inde perire potest. utinam, Pharsalia, campis 
sufficiat cruor iste tuis, quem barbara fundunt 
pectora; non alio mutentur sanguine fontes; 
hic numerus totos tibi uestiat ossibus agros. 
aut, si Romano conpleri sanguine mauis, 
istis parce precor; uiuant Galataeque Syrique, 
Cappadoces Gallique extremique orbis Hiberi, 
Armenii, Cilices; nam post ciuilia bella 
hic populus Romanus erit. semel ortus in omnis 
it timor, et fatis datus est pro Caesare cursus. 
uentum erat ad robur Magni mediasque cateruas. 
quod totos errore uago perfuderat agros 
constitit hic bellum, fortunaque Caesaris haesit.  
non illic regum auxiliis collecta iuuentus 
bella gerit ferrumque manus mouere rogatae 
ille locus fratres habuit, locus ille parentis. 
hic furor, hic rabies, hic sunt tua crimina, Caesar. 
hanc fuge, mens, partem belli tenebrisque relinque, 
nullaque tantorum discat me uate malorum, 
quam multum bellis liceat ciuilibus, aetas. 
a potius pereant lacrimae pereantque querellae 
quidquid in hac acie gessisti, Roma, tacebo. 
hic Caesar, rabies populis stimulusque furorum, 
nequa parte sui pereat scelus, agmina circum 
it uagus atque ignes animis flagrantibus addit. 
inspicit et gladios, qui toti sanguine manent, 
qui niteant primo tantum mucrone cruenti, 
quae presso tremat ense manus, quis languida tela, 
quis contenta ferat, quis praestet bella iubenti, 
quem pugnare iuuet, quis uoltum ciue perempto 
mutet; obit latis proiecta cadauera campis; 
uolnera multorum totum fusura cruorem 
opposita premit ipse manu. quacumque uagatur, 
sanguineum ueluti quatiens Bellona flagellum  
Bistonas aut Mauors agitans si uerbere saeuo 
Palladia stimulet turbatos aegide currus, 
nox ingens scelerum est; caedes oriuntur et instar 
inmensae uocis gemitus, et pondere lapsi 
pectoris arma sonant confractique ensibus enses. 
ipse manu subicit gladios ac tela ministrat 
aduersosque iubet ferro confundere uoltus,  
promouet ipse acies, inpellit terga suorum, 
uerbere conuersae cessantis excitat hastae, 
in plebem uetat ire manus monstratque senatum 
scit cruor imperii qui sit, quae uiscera rerum, 
unde petat Romam, libertas ultima mundi 
quo steterit ferienda loco. permixta secundo 
ordine nobilitas uenerandaque corpora ferro 
urguentur; caedunt Lepidos caeduntque Metellos 
Coruinosque simul Torquataque nomina, rerum 
saepe duces summosque hominum te, Magne, remoto. 
illic plebeia contectus casside uoltus 
ignotusque hosti quod ferrum, Brute, tenebas! 
o decus imperii, spes o suprema senatus, 
extremum tanti generis per saecula nomen, 
ne rue per medios nimium temerarius hostis, 
nec tibi fatales admoueris ante Philippos, 
Thessalia periture tua. nil proficis istic 
Caesaris intentus iugulo nondum attigit arcem, 
iuris et humani columen, quo cuncta premuntur, 
egressus meruit fatis tam nobile letum. 
uiuat et, ut Bruti procumbat uictima, regnet. 
hic patriae perit omne decus iacet aggere magno 
patricium campis non mixta plebe cadauer.  
mors tamen eminuit clarorum in strage uirorum 
pugnacis Domiti, quem clades fata per omnis 
ducebant nusquam Magni fortuna sine illo 
succubuit. uictus totiens a Caesare salua 
libertate perit tunc mille in uolnera laetus 
labitur ac uenia gaudet caruisse secunda. 
uiderat in crasso uersantem sanguine membra 
Caesar, et increpitans iam Magni deseris arma, 
successor Domiti; sine te iam bella geruntur 
dixerat. ast illi suffecit pectora pulsans 
spiritus in uocem morientiaque ora resoluit. 
non te funesta scelerum mercede potitum 
sed dubium fati, Caesar, generoque minorem 
aspiciens Stygias Magno duce liber ad umbras 
et securus eo te, saeuo Marte subactum, 
Pompeioque grauis poenas nobisque daturum, 
cum moriar, sperare licet. non plura locutum 
uita fugit, densaeque oculos uertere tenebrae. 
inpendisse pudet lacrimas in funere mundi 
mortibus innumeris, ac singula fata sequentem 
quaerere letiferum per cuius uiscera uolnus 
exierit, quis fusa solo uitalia calcet, 
ore quis aduerso demissum faucibus ensem 
expulerit moriens anima, quis corruat ictus, 
quis steterit dum membra cadunt, qui pectore tela 
transmittant aut quos campis adfixerit hasta, 
quis cruor emissis perruperit aera uenis  
inque hostis cadat arma sui, quis pectora fratris 
caedat et, ut notum possit spoliare cadauer, 
abscisum longe mittat caput, ora parentis 
quis laceret nimiaque probet spectantibus ira 
quem iugulat non esse patrem. mors nulla querella 
digna sua est, nullosque hominum lugere uacamus. 
non istas habuit pugnae Pharsalia partes 
quas aliae clades illic per fata uirorum, 
per populos hic Roma perit; quod militis illic, 
mors hic gentis erat sanguis ibi fluxit Achaeus, 
Ponticus, Assyrius; cunctos haerere cruores 
Romanus campisque uetat consistere torrens. 
maius ab hac acie quam quod sua saecula ferrent 
uolnus habent populi; plus est quam uita salusque 
quod perit in totum mundi prosternimur aeuum. 
uincitur his gladiis omnis quae seruiet aetas. 
proxima quid suboles aut quid meruere nepotes 
in regnum nasci? pauide num gessimus arma 
teximus aut iugulos? alieni poena timoris 
in nostra ceruice sedet. post proelia natis 
si dominum, Fortuna, dabas, et bella dedisses. 
iam Magnus transisse deos Romanaque fata 
senserat infelix, tota uix clade coactus 
fortunam damnare suam. stetit aggere campi, 
eminus unde omnis sparsas per Thessala rura 
aspiceret clades, quae bello obstante latebant. 
tot telis sua fata peti, tot corpora fusa  
ac se tam multo pereuntem sanguine uidit. 
nec, sicut mos est miseris, trahere omnia secum 
mersa iuuat gentesque suae miscere ruinae 
ut Latiae post se uiuat pars maxima turbae, 
sustinuit dignos etiamnunc credere uotis 
caelicolas, uouitque, sui solacia casus. 
parcite, ait superi, cunctas prosternere gentes. 
stante potest mundo Romaque superstite Magnus 
esse miser. si plura iuuant mea uolnera, coniunx 
est mihi, sunt nati dedimus tot pignora fatis. 
ciuiline parum est bello, si meque meosque 
obruit? exiguae clades sumus orbe remoto? 
omnia quid laceras? quid perdere cuncta laboras? 
iam nihil est, Fortuna, meum. sic fatur et arma 
signaque et adflictas omni iam parte cateruas 
circumit et reuocat matura in fata ruentis 
seque negat tanti. nec derat robur in enses 
ire duci iuguloque pati uel pectore letum. 
sed timuit, strato miles ne corpore Magni 
non fugeret, supraque ducem procumberet orbis; 
Caesaris aut oculis uoluit subducere mortem. 
nequiquam, infelix socero spectare uolenti 
praestandum est ubicumque caput. sed tu quoque, coniunx, 
causa fugae uoltusque tui fatisque negatum 
parte apsente mori. tum Magnum concitus aufert  
a bello sonipes non tergo tela pauentem 
ingentisque animos extrema in fata ferentem. 
non gemitus, non fletus erat, saluaque uerendus 
maiestate dolor, qualem te, Magne, decebat 
Romanis praestare malis. non inpare uoltu 
aspicis Emathiam nec te uidere superbum 
prospera bellorum nec fractum aduersa uidebunt; 
quamque fuit laeto per tres infida triumphos 
tam misero Fortuna minor. iam pondere fati 
deposito securus abis; nunc tempora laeta 
respexisse uacat, spes numquam inplenda recessit; 
quid fueris nunc scire licet. fuge proelia dira 
ac testare deos nullum, qui perstet in armis, 
iam tibi, Magne, mori. ceu flebilis Africa damnis 
et ceu Munda nocens Pharioque a gurgite clades, 
sic et Thessalicae post te pars maxima pugnae 
non iam Pompei nomen populare per orbem 
nec studium belli, sed par quod semper habemus, 
libertas et Caesar, erit; teque inde fugato 
ostendit moriens sibi se pugnasse senatus. 
nonne iuuat pulsum bellis cessisse nec istud  
perspectasse nefas? spumantes caede cateruas 
respice, turbatos incursu sanguinis amnes, 
et soceri miserere tui. quo pectore Romam 
intrabit factus campis felicior istis? 
quidquid in ignotis solus regionibus exul, 
quidquid sub Phario positus patiere tyranno, 
crede deis, longo fatorum crede fauori, 
uincere peius erat. prohibe lamenta sonare, 
flere ueta populos, lacrimas luctusque remitte. 
tam mala Pompei quam prospera mundus adoret. 
aspice securus uoltu non supplice reges, 
aspice possessas urbes donataque regna, 
Aegypton Libyamque, et terras elige morti. 
uidit prima tuae testis Larisa ruinae 
nobile nec uictum fatis caput. omnibus illa 
ciuibus effudit totas per moenia uires 
obuia ceu laeto promittunt munera flentes, 
pandunt templa, domos, socios se cladibus optant. 
scilicet inmenso superest ex nomine multum, 
teque minor solo cunctas inpellere gentes 
rursus in arma potes rursusque in fata redire. 
sed quid opus uicto populis aut urbibus? inquit 
uictori praestate fidem. tu, Caesar, in alto 
caedis adhuc cumulo patriae per uiscera uadis,  
at tibi iam populos donat gener. auehit inde 
Pompeium sonipes; gemitus lacrimaeque secuntur 
plurimaque in saeuos populi conuicia diuos. 
nunc tibi uera fides quaesiti, Magne, fauoris 
contigit ac fructus felix se nescit amari. 
Caesar, ut Hesperio uidit satis arua natare 
sanguine, parcendum ferro manibusque suorum 
iam ratus ut uiles animas perituraque frustra 
agmina permisit uitae. sed, castra fugatos 
ne reuocent pellatque quies nocturna pauorem, 
protinus hostili statuit succedere uallo, 
dum fortuna calet, dum conficit omnia terror, 
non ueritus graue ne fessis aut Marte subactis 
hoc foret imperium. non magno hortamine miles 
in praedam ducendus erat. uictoria nobis 
plena, uiri dixit superest pro sanguine merces, 
quam monstrare meum est; neque enim donare uocabo 
quod sibi quisque dabit. cunctis, en, plena metallis 
castra patent; raptum Hesperiis e gentibus aurum 
hic iacet Eoasque premunt tentoria gazas. 
tot regum fortuna simul Magnique coacta 
expectat dominos propera praecedere, miles, 
quos sequeris; quascumque tuas Pharsalia fecit  
a uictis rapiuntur opes. nec plura locutus 
inpulit amentes aurique cupidine caecos  
ire super gladios supraque cadauera patrum 
et caesos calcare duces. quae fossa, quis agger 
sustineat pretium belli scelerumque petentis? 
scire ruunt, quanta fuerint mercede nocentes. 
inuenere quidem spoliato plurima mundo 
bellorum in sumptus congestae pondera massae, 
sed non inpleuit cupientis omnia mentes. 
quidquid fodit Hiber, quidquid Tagus expulit auri, 
quod legit diues summis Arimaspus harenis, 
ut rapiant, paruo scelus hoc uenisse putabunt. 
cum sibi Tarpeias uictor desponderit arces, 
cum spe Romanae promiserit omnia praedae, 
decipitur quod castra rapit. capit inpia plebes 
caespite patricio somnos, stratumque cubile 
regibus infandus miles premit, inque parentum 
inque toris fratrum posuerunt membra nocentes. 
quos agitat uaesana quies, somnique furentes 
Thessalicam miseris uersant in pectore pugnam. 
inuigilat cunctis saeuum scelus, armaque tota 
mente agitant, capuloque manus absente mouentur. 
ingemuisse putem campos, terramque nocentem 
inspirasse animas, infectumque aera totum 
manibus et superam Stygia formidine noctem. 
exigit a meritis tristes uictoria poenas, 
sibilaque et flammas infert sopor. umbra perempti 
ciuis adest; sua quemque premit terroris imago  
ille senum uoltus, iuuenum uidet ille figuras, 
hunc agitant totis fraterna cadauera somnis, 
pectore in hoc pater est, omnes in Caesare manes. 
haud alios nondum Scythica purgatus in ara 
Eumenidum uidit uoltus Pelopeus Orestes, 
nec magis attonitos animi sensere tumultus, 
cum fureret, Pentheus aut, cum desisset, Agaue. 
hunc omnes gladii, quos aut Pharsalia uidit 
aut ultrix uisura dies stringente senatu, 
illa nocte premunt, hunc infera monstra flagellant. 
et quantum poenae misero mens conscia donat, 
quod Styga, quod manes ingestaque Tartara somnis 
Pompeio uiuente uidet! tamen omnia passo, 
postquam clara dies Pharsalica damna retexit, 
nulla loci facies reuocat feralibus aruis 
haerentis oculos. cernit propulsa cruore 
flumina et excelsos cumulis aequantia colles 
corpora, sidentis in tabem spectat aceruos 
et Magni numerat populos, epulisque paratur 
ille locus, uoltus ex quo faciesque iacentum 
agnoscat. iuuat Emathiam non cernere terram 
et lustrare oculis campos sub clade latentes. 
fortunam superosque suos in sanguine cernit. 
ac, ne laeta furens scelerum spectacula perdat, 
inuidet igne rogi miseris, caeloque nocenti 
ingerit Emathiam. non illum Poenus humator 
consulis et Libyca succensae lampade Cannae 
conpellunt hominum ritus ut seruet in hoste, 
sed meminit nondum satiata caedibus ira  
ciues esse suos. petimus non singula busta 
discretosque rogos unum da gentibus ignem, 
non interpositis urantur corpora flammis; 
aut, generi si poena iuuat, nemus extrue Pindi, 
erige congestas Oetaeo robore siluas, 
Thessalicam uideat Pompeius ab aequore flammam. 
nil agis hac ira tabesne cadauera soluat 
an rogus, haud refert; placido natura receptat 
cuncta sinu, finemque sui sibi corpora debent. 
hos, Caesar, populos si nunc non usserit ignis, 
uret cum terris, uret cum gurgite ponti. 
communis mundo superest rogus ossibus astra 
mixturus. quocumque tuam fortuna uocabit, 
hae quoque sunt animae non altius ibis in auras, 
non meliore loco Stygia sub nocte iacebis. 
libera fortunae mors est; capit omnia tellus 
quae genuit; caelo tegitur qui non habet urnam. 
tu, cui dant poenas inhumato funere gentes, 
quid fugis hanc cladem? quid olentis deseris agros? 
has trahe, Caesar, aquas, hoc, si potes, utere caelo. 
sed tibi tabentes populi Pharsalica rura 
eripiunt camposque tenent uictore fugato. 
non solum Haemonii funesta ad pabula belli 
Bistonii uenere lupi tabemque cruentae 
caedis odorati Pholoen liquere leones. 
tunc ursae latebras, obscaeni tecta domosque 
deseruere canes, et quidquid nare sagaci 
aera non sanum motumque cadauere sentit. 
iamque diu uolucres ciuilia castra secutae 
conueniunt. uos, quae Nilo mutare soletis  
Threicias hiemes, ad mollem serius Austrum 
istis, aues. numquam tanto se uolture caelum 
induit aut plures presserunt aera pinnae. 
omne nemus misit uolucres omnisque cruenta 
alite sanguineis stillauit roribus arbor. 
saepe super uoltus uictoris et inpia signa 
aut cruor aut alto defluxit ab aethere tabes 
membraque deiecit iam lassis unguibus ales. 
sic quoque non omnis populus peruenit ad ossa 
inque feras discerptus abit; non intima curant 
uiscera nec totas auidae sorbere medullas 
degustant artus. Latiae pars maxima turbae 
fastidita iacet; quam sol nimbique diesque 
longior Emathiis resolutam miscuit aruis. 
Thessalia, infelix, quo tantum crimine, tellus, 
laesisti superos, ut te tot mortibus unam, 
tot scelerum fatis premerent? quod sufficit aeuum 
inmemor ut donet belli tibi damna uetustas? 
quae seges infecta surget non decolor herba? 
quo non Romanos uiolabis uomere manes? 
ante nouae uenient acies, scelerique secundo 
praestabis nondum siccos hoc sanguine campos. 
omnia maiorum uertamus busta licebit, 
et stantis tumulos et qui radice uetusta 
effudere suas uictis conpagibus urnas, 
plus cinerum Haemoniae sulcis telluris aratur 
pluraque ruricolis feriuntur dentibus ossa. 
nullus ab Emathio religasset litore funem 
nauita, nec terram quisquam mouisset arator, 
Romani bustum populi, fugerentque coloni  
umbrarum campos, gregibus dumeta carerent, 
nullusque auderet pecori permittere pastor 
uellere surgentem de nostris ossibus herbam, 
ac, uelut inpatiens hominum uel solis iniqui 
limite uel glacie, nuda atque ignota iaceres, 
si non prima nefas belli sed sola tulisses. 
o superi, liceat terras odisse nocentis. 
quid totum premitis, quid totum absoluitis orbem? 
Hesperiae clades et flebilis unda Pachyni 
et Mutina et Leucas puros fecere Philippos.  
LIBER OCTAVVS 
Iam super Herculeas fauces nemorosaque Tempe 
Haemoniae deserta petens dispendia siluae 
cornipedem exhaustum cursu stimulisque negantem 
Magnus agens incerta fugae uestigia turbat 
inplicitasque errore uias. pauet ille fragorem 
motorum uentis nemorum, comitumque suorum 
qui post terga redit trepidum laterique timentem 
exanimat. quamuis summo de culmine lapsus 
nondum uile sui pretium scit sanguinis esse, 
seque, memor fati, tantae mercedis habere 
credit adhuc iugulum, quantam pro Caesaris ipse 
auolsa ceruice daret. deserta sequentem 
non patitur tutis fatum celare latebris 
clara uiri facies. multi, Pharsalica castra 
cum peterent nondum fama prodente ruinas, 
occursu stupuere ducis uertigine rerum 
attoniti, cladisque suae uix ipse fidelis 
auctor erat. grauis est Magno quicumque malorum 
testis adest. cunctis ignotus gentibus esse 
mallet et obscuro tutus transire per urbes 
nomine; sed poenas longi Fortuna fauoris 
exigit a misero, quae tanto pondere famae  
res premit aduersas fatisque prioribus urguet. 
nunc festinatos nimium sibi sentit honores 
actaque lauriferae damnat Sullana iuuentae, 
nunc et Corycias classes et Pontica signa 
deiectum meminisse piget. sic longius aeuum 
destruit ingentis animos et uita superstes 
imperio. nisi summa dies cum fine bonorum 
adfuit et celeri praeuertit tristia leto, 
dedecori est fortuna prior. quisquamne secundis 
tradere se fatis audet nisi morte parata? 
litora contigerat per quae Peneius amnis 
Emathia iam clade rubens exibat in aequor. 
inde ratis trepidum uentis ac fluctibus inpar, 
flumineis uix tuta uadis, euexit in altum. 
cuius adhuc remis quatitur Corcyra sinusque 
Leucadii, Cilicum dominus terraeque Liburnae 
exiguam uector pauidus correpsit in alnum. 
conscia curarum secretae in litora Lesbi 
flectere uela iubet, qua tunc tellure latebas 
maestior, in mediis quam si, Cornelia, campis 
Emathiae stares. tristis praesagia curas 
exagitant, trepida quatitur formidine somnus, 
Thessaliam nox omnis habet; tenebrisque remotis 
rupis in abruptae scopulos extremaque curris 
litora; prospiciens fluctus nutantia longe 
semper prima uides uenientis uela carinae, 
quaerere nec quicquam de fato coniugis audes. 
en ratis, ad uestros quae tendit carbasa portus! 
quid ferat ignoras, et nunc tibi summa pauoris  
nuntius armorum tristis rumorque sinister.  
uictus adest coniunx. quid perdis tempora luctus? 
cum possis iam flere times. tum puppe propinqua 
prosiluit crimenque deum crudele notauit, 
deformem pallore ducem uoltusque prementem 
canitiem atque atro squalentis puluere uestes. 
obuia nox miserae caelum lucemque tenebris 
abstulit atque animam clausit dolor; omnia neruis 
membra relicta labant, riguerunt corda, diuque 
spe mortis decepta iacet. iam fune ligato 
litoribus lustrat uacuas Pompeius harenas. 
quem postquam propius famulae uidere fideles, 
non ultra gemitus tacitos incessere fatum 
permisere sibi, frustraque attollere terra 
semianimem conantur eram; quam pectore Magnus 
ambit et astrictos refouet conplexibus artus. 
coeperat in summum reuocato sanguine corpus 
Pompei sentire manus maestamque mariti 
posse pati faciem prohibet succumbere fatis 
Magnus et inmodicos castigat uoce dolores. 
nobile cur robur fortunae uolnere primo 
femina tantorum titulis insignis auorum 
frangis? habes aditum mansurae in saecula famae. 
laudis in hoc sexu non legum iura nec arma, 
unica materia est coniunx miser. erige mentem, 
et tua cum fatis pietas decertet, et ipsum 
quod sum uictus ama. nunc sum tibi gloria maior, 
a me quod fasces et quod pia turba senatus 
tantaque discessit regum manus. incipe Magnum 
sola sequi. deformis adhuc uiuente marito  
summus et augeri uetitus dolor ultima debet 
esse fides lugere uirum. tu nulla tulisti 
bello damna meo uiuit post proelia Magnus 
sed fortuna perit. quod defles, illud amasti. 
uocibus his correpta uiri uix aegra leuauit 
membra solo talis gemitu rumpente querellas 
o utinam in thalamos inuisi Caesaris issem 
infelix coniunx et nulli laeta marito. 
bis nocui mundo me pronuba ducit Erinys 
Crassorumque umbrae, deuotaque manibus illis 
Assyrios in castra tuli ciuilia casus, 
praecipitesque dedi populos cunctosque fugaui 
a causa meliore deos. o maxime coniunx, 
o thalamis indigne meis, hoc iuris habebat 
in tantum fortuna caput? cur inpia nupsi, 
si miserum factura fui? nunc accipe poenas, 
sed quas sponte luam quo sit tibi mollius aequor, 
certa fides regum totusque paratior orbis, 
sparge mari comitem. mallem felicibus armis 
dependisse caput nunc clades denique lustra, 
Magne, tuas. ubicumque iaces ciuilibus armis 
nostros ulta toros, ades huc atque exige poenas, 
Iulia crudelis, placataque paelice caesa 
Magno parce tuo. sic fata iterumque refusa 
coniugis in gremium cunctorum lumina soluit 
in lacrimas. duri flectuntur pectora Magni, 
siccaque Thessalia confudit lumina Lesbos. 
tunc Mytilenaeum pleno iam litore uolgus 
adfatur Magnum. si maxima gloria nobis 
semper erit tanti pignus seruasse mariti,  
tu quoque deuotos sacro tibi foedere muros 
oramus sociosque lares dignere uel una 
nocte tua fac, Magne, locum, quem cuncta reuisant 
saecula, quem ueniens hospes Romanus adoret. 
nulla tibi subeunda magis sunt moenia uicto 
omnia uictoris possunt sperare fauorem, 
haec iam crimen habent. quid, quod iacet insula ponto, 
Caesar eget ratibus? procerum pars magna coibit 
certa loci; noto reparandum est litore fatum. 
accipe templorum cultus aurumque deorum; 
accipe, si terris, si puppibus ista iuuentus 
aptior est; tota, quantum ualet, utere Lesbo. 
hoc solum crimen meritae bene detrahe terrae, 
ne nostram uideare fidem felixque secutus 
et damnasse miser. tali pietate uirorum 
laetus in aduersis et mundi nomine gaudens 
esse fidem nullum toto mihi dixit in orbe 
gratius esse solum non paruo pignore uobis 
ostendi tenuit nostros hac obside Lesbos 
adfectus; hic sacra domus carique penates, 
hic mihi Roma fuit. non ulla in litora puppem 
ante dedi fugiens, saeui cum Caesaris iram 
iam scirem meritam seruata coniuge Lesbon, 
non ueritus tantam ueniae committere uobis 
materiam. sed iam satis est fecisse nocentis 
fata mihi totum mea sunt agitanda per orbem. 
heu nimium felix aeterno nomine Lesbos, 
siue doces populos regesque admittere Magnum,  
seu praestas mihi sola fidem. nam quaerere certum est, 
fas quibus in terris, ubi sit scelus. accipe, numen 
siquod adhuc mecum es, uotorum extrema meorum 
da similis Lesbo populos, qui Marte subactum 
non intrare suos infesto Caesare portus, 
non exire uetent. dixit, maestamque carinae 
inposuit comitem. cunctos mutare putares 
tellurem patriaeque solum sic litore toto 
plangitur, infestae tenduntur in aethera dextrae. 
Pompeiumque minus, cuius fortuna dolorem 
mouerat, ast illam, quam toto tempore belli 
ut ciuem uidere suam, discedere cernens 
ingemuit populus; quam uix, si castra mariti 
uictoris peteret, siccis dimittere matres 
iam poterant oculis tanto deuinxit amore 
hos pudor, hos probitas castique modestia uoltus, 
quod summissa animis, nulli grauis hospita turbae, 
stantis adhuc fati uixit quasi coniuge uicto. 
iam pelago medios Titan demissus ad ignes 
nec quibus abscondit nec siquibus exerit orbem 
totus erat. uigiles Pompei pectore curae 
nunc socias adeunt Romani foederis urbes 
et uarias regum mentes, nunc inuia mundi 
arua super nimios soles Austrumque iacentis. 
saepe labor maestus curarum odiumque futuri 
proiecit fessos incerti pectoris aestus,  
rectoremque ratis de cunctis consulit astris, 
unde notet terras, quae sit mensura secandi 
aequoris in caelo, Syriam quo sidere seruet 
aut quotus in Plaustro Libyam bene derigat ignis. 
doctus ad haec fatur taciti seruator Olympi 
signifero quaecumque fluunt labentia caelo, 
numquam stante polo miseros fallentia nautas, 
sidera non sequimur, sed, qui non mergitur undis 
axis inocciduus gemina clarissimus Arcto, 
ille regit puppes. hic cum mihi semper in altum 
surget et instabit summis minor Vrsa ceruchis, 
Bosporon et Scythiae curuantem litora Pontum 
spectamus. quidquid descendet ab arbore summa 
Arctophylax propiorque mari Cynosura feretur, 
in Syriae portus tendit ratis. inde Canopos 
excipit, Australi caelo contenta uagari 
stella, timens Borean illa quoque perge sinistra 
trans Pharon, in medio tanget ratis aequore Syrtim. 
sed quo uela dari, quo nunc pede carbasa tendi 
nostra iubes? dubio contra cui pectore Magnus 
hoc solum toto respondit in aequore serua, 
ut sit ab Emathiis semper tua longius oris 
puppis et Hesperiam pelago caeloque relinquas 
cetera da uentis. comitem pignusque recepi 
depositum tum certus eram quae litora uellem, 
nunc portum fortuna dabit. sic fatur; at ille  
iusto uela modo pendentia cornibus aequis 
torsit et in laeuum puppim dedit, utque secaret 
quas Asinae cautes et quas Chios asperat undas 
hos dedit in proram, tenet hos in puppe rudentes. 
aequora senserunt motus aliterque secante 
iam pelagus rostro nec idem spectante carina 
mutauere sonum. non sic moderator equorum, 
dexteriore rota laeuum cum circumit axem, 
cogit inoffensae currus accedere metae. 
ostendit terras Titan et sidera texit. 
sparsus ab Emathia fugit quicumque procella, 
adsequitur Magnum; primusque a litore Lesbi 
occurrit gnatus, procerum mox turba fidelis. 
nam neque deiecto fatis acieque fugato 
abstulerat Magno reges fortuna ministros 
terrarum dominos et sceptra Eoa tenentis 
exul habet comites. iubet ire in deuia mundi 
Deiotarum, qui sparsa ducis uestigia legit. 
quando ait Emathiis amissus cladibus orbis, 
qua Romanus erat, superest, fidissime regum, 
Eoam temptare fidem populosque bibentis 
Euphraten et adhuc securum a Caesare Tigrim. 
ne pigeat Magno quaerentem fata remotas 
Medorum penetrare domos Scythicosque recessus 
et totum mutare diem, uocesque superbo 
Arsacidae perferre meas si foedera nobis 
prisca manent mihi per Latium iurata Tonantem, 
per uestros astricta magos, inplete pharetras 
Armeniosque arcus Geticis intendite neruis,  
si uos, o Parthi, peterem cum Caspia claustra 
et sequerer duros aeterni Martis Alanos, 
passus Achaemeniis late decurrere campis 
in tutam trepidos numquam Babylona coegi. 
arua super Cyri Chaldaeique ultima regni, 
qua rapidus Ganges et qua Nysaeus Hydaspes 
accedunt pelago, Phoebi surgentis ab igne 
iam propior quam Persis eram tamen omnia uincens 
sustinui nostris uos tantum desse triumphis, 
solusque e numero regum telluris Eoae 
ex aequo me Parthus adit. nec munere Magni  
stant semel Arsacidae; quis enim post uolnera cladis 
Assyriae iustas Latii conpescuit iras? 
tot meritis obstricta meis nunc Parthia ruptis 
excedat claustris uetitam per saecula ripam 
Zeugmaque Pellaeum. Pompeio uincite, Parthi, 
uinci Roma uolet. regem parere iubenti 
ardua non piguit, positisque insignibus aulae 
egreditur famulo raptos indutus amictus. 
in dubiis tutum est inopem simulare tyranno; 
quanto igitur mundi dominis securius aeuum 
uerus pauper agit! dimisso in litore rege 
ipse per Icariae scopulos, Ephesonque relinquens 
et placidi Colophona maris, spumantia paruae 
radit saxa Sami; spirat de litore Coo 
aura fluens; Cnidon inde fugit claramque relinquit 
sole Rhodon magnosque sinus Telmessidos undae 
conpensat medio pelagi. Pamphylia puppi  
occurrit tellus, nec se committere muris 
ausus adhuc ullis te primum, parua Phaseli, 
Magnus adit; nam te metui uetat incola rarus 
exhaustaeque domus populis, maiorque carinae 
quam tua turba fuit. tendens hinc carbasa rursus 
iam Taurum Tauroque uidet Dipsunta cadentem. 
crederet hoc Magnus, pacem cum praestitit undis, 
et sibi consultum? Cilicum per litora tutus 
parua puppe fugit. sequitur pars magna senatus 
ad profugum collecta ducem; paruisque Syhedris, 
quo portu mittitque rates recipitque Selinus, 
in procerum coetu tandem maesta ora resoluit 
uocibus his Magnus comites bellique fugaeque 
atque instar patriae, quamuis in litore nudo, 
in Cilicum terra, nullis circumdatus armis 
consultem rebusque nouis exordia quaeram, 
ingentis praestate animos. non omnis in aruis 
Emathiis cecidi, nec sic mea fata premuntur 
ut nequeam releuare caput cladesque receptas 
excutere. an Libycae Marium potuere ruinae 
erigere in fasces et plenis reddere fastis,  
me pulsum leuiore manu fortuna tenebit? 
mille meae Graio uoluuntur in aequore puppes, 
mille duces; sparsit potius Pharsalia nostras 
quam subuertit opes. sed me uel sola tueri 
fama potest rerum toto quas gessimus orbe 
et nomen quod mundus amat. uos pendite regna 
uiribus atque fide, Libyam Parthosque Pharonque, 
quemnam Romanis deceat succurrere rebus. 
ast ego curarum uobis arcana mearum 
expromam mentisque meae quo pondera uergant. 
aetas Niliaci nobis suspecta tyranni est, 
ardua quippe fides robustos exigit annos. 
hinc anceps dubii terret sollertia Mauri; 
namque memor generis Carthaginis inpia proles 
inminet Hesperiae, multusque in pectore uano est 
Hannibal, obliquo maculat qui sanguine regnum 
et Numidas contingit auos. iam supplice Varo 
intumuit uiditque loco Romana secundo. 
quare agite Eoum, comites, properemus in orbem. 
diuidit Euphrates ingentem gurgite mundum 
Caspiaque inmensos seducunt claustra recessus, 
et polus Assyrias alter noctesque diesque 
uertit, et abruptum est nostro mare discolor unda 
Oceanusque suus. regnandi sola uoluptas. 
celsior in campo sonipes et fortior arcus, 
nec puer aut senior letalis tendere neruos 
segnis, et a nulla mors est incerta sagitta.  
primi Pellaeas arcu fregere sarisas 
Bactraque Medorum sedem murisque superbam 
Assyrias Babylona domos. nec pila timentur 
nostra nimis Parthis, audentque in bella uenire 
experti Scythicas Crasso pereunte pharetras. 
spicula nec solo spargunt fidentia ferro, 
stridula sed multo saturantur tela ueneno; 
uolnera parua nocent fatumque in sanguine summo est. 
o utinam non tanta mihi fiducia saeuis 
esset in Arsacidis! fatis nimis aemula nostris 
fata mouent Medos, multumque in gente deorum est. 
effundam populos alia tellure reuolsos 
excitosque suis inmittam sedibus ortus. 
quod si nos Eoa fides et barbara fallent 
foedera, uolgati supra commercia mundi 
naufragium fortuna ferat non regna precabor 
quae feci. sat magna feram solacia mortis 
orbe iacens alio, nihil haec in membra cruente, 
nil socerum fecisse pie. sed, cuncta reuoluens 
uitae fata meae, semper uenerabilis illa 
orbis parte fui, quantus Maeotida supra, 
quantus apud Tanain toto conspectus in ortu! 
quas magis in terras nostrum felicibus actis 
nomen abit, aut unde redi maiore triumpho? 
Roma, faue coeptis; quid enim tibi laetius umquam 
praestiterint superi, quam, si ciuilia Partho  
milite bella geras, tantam consumere gentem 
et nostris miscere malis? cum Caesaris arma 
concurrent Medis, aut me fortuna necesse est 
uindicet aut Crassos. sic fatus murmure sensit 
consilium damnasse uiros; quos Lentulus omnis 
uirtutis stimulis et nobilitate dolendi 
praecessit dignasque tulit modo consule uoces. 
sicine Thessalicae mentem fregere ruinae? 
una dies mundi damnauit fata? secundum 
Emathiam lis tanta datur? iacet omne cruenti 
uolneris auxilium? solos tibi, Magne, reliquit 
Parthorum fortuna pedes? quid transfuga mundi, 
terrarum totos tractus caelumque perosus, 
auersosque polos alienaque sidera quaeris, 
Chaldaeos culture focos et barbara sacra 
Parthorum famulus? quid causa obtenditur armis 
libertatis amor? miserum quid decipis orbem, 
si seruire potes? te, quem Romana regentem 
horruit auditu, quem captos ducere reges 
uidit ab Hyrcanis, Indoque a litore, siluis, 
deiectum fatis, humilem fractumque uidebit 
rex tolletque animos Latium uaesanus in orbem 
se simul et Romam Pompeio supplice mensus? 
nil animis fatisque tuis effabere dignum 
exiget ignorans Latiae commercia linguae 
ut lacrimis se, Magne, roges. patimurne pudoris 
hoc uolnus, clades ut Parthia uindicet ante  
Hesperias, quam Roma suas? ciuilibus armis 
elegit te nempe ducem quid uolnera nostra 
in Scythicos spargis populos cladesque latentis? 
quid Parthos transire doces? solacia tanti 
perdit Roma mali, nullos admittere reges 
sed ciui seruire suo? iuuat ire per orbem 
ducentem saeuas Romana in moenia gentes 
signaque ab Euphrate cum Crassis capta sequentem? 
qui solus regum fato celante fauorem 
defuit Emathiae, nunc tantas ille lacesset 
auditi uictoris opes aut iungere fata 
tecum, Magne, uolet? non haec fiducia genti est. 
omnis, in Arctois populus quicumque pruinis 
nascitur, indomitus bellis et mortis amator 
quidquid ad Eoos tractus mundique teporem 
ibitur, emollit gentes clementia caeli. 
illic et laxas uestes et fluxa uirorum 
uelamenta uides. Parthus per Medica rura, 
Sarmaticos inter campos effusaque plano 
Tigridis arua solo, nulli superabilis hosti est 
libertate fugae; sed non, ubi terra tumebit, 
aspera conscendet montis iuga, nec per opacas 
bella geret tenebras incerto debilis arcu, 
nec franget nando uiolenti uerticis amnem, 
nec tota in pugna perfusus sanguine membra 
exiget aestiuum calido sub puluere solem. 
non aries illis, non ulla est machina belli 
aut fossas inplere ualent, Parthoque sequenti  
murus erit quodcumque potest opstare sagittae. 
pugna leuis bellumque fugax turmaeque uagantes, 
et melior cessisse loco quam pellere miles; 
inlita tela dolis, nec Martem comminus usquam 
ausa pati uirtus, sed longe tendere neruos 
et quo ferre uelint permittere uolnera uentis. 
ensis habet uires, et gens quaecumque uirorum est 
bella gerit gladiis. nam Medos proelia prima 
exarmant uacuaque iubent remeare pharetra. 
nulla manus illis, fiducia tota ueneni est. 
credis, Magne, uiros, quos in discrimina belli 
cum ferro misisse parum est? temptare pudendum 
auxilium tanti est, toto diuisus ut orbe 
a terra moriare tua, tibi barbara tellus 
incumbat, te parua tegant ac uilia busta, 
inuidiosa tamen Crasso quaerente sepulchrum? 
sed tua sors leuior, quoniam mors ultima poena est 
nec metuenda uiris. at non Cornelia letum 
infando sub rege timet. num barbara nobis 
est ignota Venus, quae ritu caeca ferarum 
polluit innumeris leges et foedera taedae 
coniugibus thalamique patent secreta nefandi 
inter mille nurus? epulis uaesana meroque 
regia non ullis exceptos legibus audet  
concubitus tot femineis conplexibus unum 
non lassat nox tota marem. iacuere sorores 
in regum thalamis sacrataque pignora matres. 
damnat apud gentes sceleris non sponte peracti 
Oedipodionias infelix fabula Thebas 
Parthorum dominus quotiens sic sanguine mixto 
nascitur Arsacides! cui fas inplere parentem, 
quid rear esse nefas? proles tam clara Metelli 
stabit barbarico coniunx millesima lecto. 
quamquam non ulli plus regia, Magne, uacabit  
saeuitia stimulata Venus titulisque uirorum; 
nam, quo plura iuuent Parthum portenta, fuisse 
hanc sciet et Crassi ceu pridem debita fatis 
Assyriis trahitur cladis captiua uetustae. 
haereat Eoae uolnus miserabile sortis, 
non solum auxilium funesto ab rege petisse 
sed gessisse prius bellum ciuile pudebit. 
nam quod apud populos crimen socerique tuumque 
maius erit, quam quod uobis miscentibus arma 
Crassorum uindicta perit? incurrere cuncti 
debuerant in Bactra duces et, nequa uacarent 
arma, uel Arctoum Dacis Rhenique cateruis 
imperii nudare latus, dum perfida Susa 
in tumulos prolapsa ducum Babylonque iaceret. 
Assyriae paci finem, Fortuna, precamur; 
et, si Thessalia bellum ciuile peractum est, 
ad Parthos qui uicit eat. gens unica mundi est  
de qua Caesareis possim gaudere triumphis. 
non tibi, cum primum gelidum transibis Araxen, 
umbra senis maesti Scythicis confixa sagittis 
ingeret has uoces? tu, quem post funera nostra 
ultorem cinerum nudae sperauimus umbrae, 
ad foedus pacemque uenis? tum plurima cladis 
occurrent monimenta tibi quae moenia trunci 
lustrarunt ceruice duces, ubi nomina tanta 
obruit Euphrates et nostra cadauera Tigris 
detulit in terras ac reddidit. ire per ista 
si potes, in media socerum quoque, Magne, sedentem 
Thessalia placare potes. quin respicis orbem 
Romanum? si regna times proiecta sub Austro 
infidumque Iubam, petimus Pharon aruaque Lagi. 
Syrtibus hinc Libycis tuta est Aegyptos, at inde 
gurgite septeno rapidus mare summouet amnis. 
terra suis contenta bonis, non indiga mercis 
aut Iouis in solo tanta est fiducia Nilo. 
sceptra puer Ptolemaeus habet tibi debita, Magne, 
tutelae commissa tuae. quis nominis umbram 
horreat? innocua est aetas. ne iura fidemque 
respectumque deum ueteri speraueris aula; 
nil pudet adsuetos sceptris mitissima sors est 
regnorum sub rege nouo. non plura locutus 
inpulit huc animos. quantum, spes ultima rerum, 
libertatis habes! uicta est sententia Magni. 
tum Cilicum liquere solum Cyproque citatas 
inmisere rates, nullas cui praetulit aras 
undae diua memor Paphiae, si numina nasci  
credimus aut quemquam fas est coepisse deorum. 
haec ubi deseruit Pompeius litora, totos 
emensus Cypri scopulos quibus exit in Austrum 
inde maris uasti transuerso uertitur aestu; 
nec tenuit gratum nocturno lumine montem, 
infimaque Aegypti pugnaci litora uelo 
uix tetigit, qua diuidui pars maxima Nili 
in uada decurrit Pelusia septimus amnis. 
tempus erat quo Libra pares examinat horas, 
non uno plus aequa die, noctique rependit 
lux minor hibernae uerni solacia damni. 
conperit ut regem Casio se monte tenere, 
flectit iter; nec Phoebus adhuc nec carbasa languent. 
iam rapido speculator eques per litora cursu 
hospitis aduentu pauidam conpleuerat aulam. 
consilii uix tempus erat; tamen omnia monstra 
Pellaeae coiere domus, quos inter Acoreus 
iam placidus senio fractisque modestior annis 
hunc genuit custos Nili crescentis in arua 
Memphis uana sacris; illo cultore deorum 
lustra suae Phoebes non unus uixerat Apis 
consilii uox prima fuit, meritumque fidemque 
sacraque defuncti iactauit pignora patris. 
sed melior suadere malis et nosse tyrannos 
ausus Pompeium leto damnare Pothinus 
ius et fas multos faciunt, Ptolemaee, nocentes; 
dat poenas laudata fides, cum sustinet inquit 
quos fortuna premit. fatis accede deisque, 
et cole felices, miseros fuge. sidera terra 
ut distant et flamma mari, sic utile recto. 
sceptrorum uis tota perit, si pendere iusta 
incipit, euertitque arces respectus honesti.  
libertas scelerum est quae regna inuisa tuetur 
sublatusque modus gladiis. facere omnia saeue 
non inpune licet, nisi cum facis. exeat aula 
qui uolt esse pius. uirtus et summa potestas 
non coeunt; semper metuet quem saeua pudebunt. 
non inpune tuos Magnus contempserit annos, 
qui te nec uictos arcere a litore nostro 
posse putat. neu nos sceptris priuauerit hospes 
pignora sunt propiora tibi Nilumque Pharonque, 
si regnare piget, damnatae redde sorori. 
Aegypton certe Latiis tueamur ab armis. 
quidquid non fuerit Magni dum bella geruntur, 
nec uictoris erit. toto iam pulsus ab orbe, 
postquam nulla manet rerum fiducia, quaerit 
cum qua gente cadat. rapitur ciuilibus umbris. 
nec soceri tantum arma fugit fugit ora senatus, 
cuius Thessalicas saturat pars magna uolucres, 
et metuit gentes quas uno in sanguine mixtas 
deseruit, regesque timet quorum omnia mersit, 
Thessaliaeque reus nulla tellure receptus 
sollicitat nostrum, quem nondum perdidit, orbem. 
iustior in Magnum nobis, Ptolemaee, querellae 
causa data est. quid sepositam semperque quietam 
crimine bellorum maculas Pharon, aruaque nostra 
uictori suspecta facis? cur sola cadenti 
haec placuit tellus, in quam Pharsalica fata 
conferres poenasque tuas? iam crimen habemus 
purgandum gladio. quod nobis sceptra senatus 
te suadente dedit, uotis tua fouimus arma.  
hoc ferrum, quod fata iubent proferre, paraui 
non tibi, sed uicto; feriam tua uiscera, Magne, 
malueram soceri rapimur quo cuncta feruntur. 
tene mihi dubitas an sit uiolare necesse, 
cum liceat? quae te nostri fiducia regni 
huc agit, infelix? populum non cernis inermem 
aruaque uix refugo fodientem mollia Nilo? 
metiri sua regna decet uiresque fateri. 
tu, Ptolemaee, potes Magni fulcire ruinam, 
sub qua Roma iacet? bustum cineresque mouere 
Thessalicos audes bellumque in regna uocare? 
ante aciem Emathiam nullis accessimus armis 
Pompei nunc castra placent, quae deserit orbis? 
nunc uictoris opes et cognita fata lacessis? 
aduersis non desse decet, sed laeta secutos 
nulla fides umquam miseros elegit amicos. 
adsensere omnes sceleri. laetatur honore 
rex puer insueto, quod iam sibi tanta iubere 
permittant famuli. sceleri delectus Achillas, 
perfida qua tellus Casiis excurrit harenis 
et uada testantur iunctas Aegyptia Syrtes, 
exiguam sociis monstri gladiisque carinam 
instruit. o superi, Nilusne et barbara Memphis 
et Pelusiaci tam mollis turba Canopi 
hos animos? sic fata premunt ciuilia mundum? 
sic Romana iacent? ullusne in cladibus istis 
est locus Aegypto Phariusque admittitur ensis? 
hanc certe seruate fidem, ciuilia bella  
cognatas praestate manus externaque monstra 
pellite, si meruit tam claro nomine Magnus 
Caesaris esse nefas. tanti, Ptolemaee, ruinam 
nominis haut metuis, caeloque tonante profanas 
inseruisse manus, inpure ac semiuir, audes? 
non domitor mundi nec ter Capitolia curru 
inuectus regumque potens uindexque senatus 
uictorisque gener, Phario satis esse tyranno 
quod poterat, Romanus erat quid uiscera nostra 
scrutaris gladio? nescis, puer inprobe, nescis 
quo tua sit fortuna loco iam iure sine ullo 
Nili sceptra tenes; cecidit ciuilibus armis 
qui tibi regna dedit. iam uento uela negarat 
Magnus et auxilio remorum infanda petebat 
litora; quem contra non longa uecta biremi 
appulerat scelerata manus, Magnoque patere 
fingens regna Phari celsae de puppe carinae 
in paruam iubet ire ratem, litusque malignum 
incusat bimaremque uadis frangentibus aestum, 
qui uetet externas terris adpellere classes. 
quod nisi fatorum leges intentaque iussu 
ordinis aeterni miserae uicinia mortis 
damnatum leto traherent ad litora Magnum, 
non ulli comitum sceleris praesagia derant 
quippe, fides si pura foret, si regia Magno 
sceptrorum auctori uera pietate pateret, 
uenturum tota Pharium cum classe tyrannum. 
sed cedit fatis classemque relinquere iussus  
obsequitur, letumque iuuat praeferre timori. 
ibat in hostilem praeceps Cornelia puppem, 
hoc magis inpatiens egresso desse marito 
quod metuit clades. remane, temeraria coniunx, 
et tu, nate, precor, longeque a litore casus 
expectate meos et in hac ceruice tyranni 
explorate fidem dixit. sed surda uetanti 
tendebat geminas amens Cornelia palmas. 
quo sine me crudelis abis? iterumne relinquor, 
Thessalicis summota malis? numquam omine laeto 
distrahimur miseri. poteras non flectere puppem, 
cum fugeres alto, latebrisque relinquere Lesbi, 
omnibus a terris si nos arcere parabas. 
an tantum in fluctus placeo comes? haec ubi frustra 
effudit, prima pendet tamen anxia puppe, 
attonitoque metu nec quoquam auertere uisus  
nec Magnum spectare potest. stetit anxia classis 
ad ducis euentum, metuens non arma nefasque 
sed ne summissis precibus Pompeius adoret 
sceptra sua donata manu. transire parantem 
Romanus Pharia miles de puppe salutat 
Septimius, qui, pro superum pudor, arma satelles 
regia gestabat posito deformia pilo, 
inmanis uiolentus atrox nullaque ferarum 
mitior in caedes. quis non, Fortuna, putasset 
parcere te populis, quod bello haec dextra uacaret  
Thessaliaque procul tam noxia tela fugasses? 
disponis gladios, nequo non fiat in orbe, 
heu, facinus ciuile tibi. uictoribus ipsis 
dedecus et numquam superum caritura pudore 
fabula, Romanus regi sic paruit ensis, 
Pellaeusque puer gladio tibi colla recidit, 
Magne, tuo. qua posteritas in saecula mittet 
Septimium fama? scelus hoc quo nomine dicent 
qui Bruti dixere nefas? iam uenerat horae 
terminus extremae, Phariamque ablatus in alnum 
perdiderat iam iura sui. tum stringere ferrum 
regia monstra parant. ut uidit comminus ensis, 
inuoluit uoltus atque, indignatus apertum 
fortunae praebere, caput; tum lumina pressit 
continuitque animam, nequas effundere uoces 
uellet et aeternam fletu corrumpere famam. 
sed, postquam mucrone latus funestus Achillas 
perfodit, nullo gemitu consensit ad ictum 
respexitque nefas, seruatque inmobile corpus, 
seque probat moriens atque haec in pectore uoluit 
saecula Romanos numquam tacitura labores 
attendunt, aeuumque sequens speculatur ab omni 
orbe ratem Phariamque fidem nunc consule famae. 
fata tibi longae fluxerunt prospera uitae 
ignorant populi, si non in morte probaris,  
an scieris aduersa pati. ne cede pudori 
auctoremque dole fati quacumque feriris, 
crede manum soceri. spargant lacerentque licebit, 
sum tamen, o superi, felix, nullique potestas 
hoc auferre deo. mutantur prospera uita, 
non fit morte miser. uidet hanc Cornelia caedem 
Pompeiusque meus tanto patientius, oro, 
claude, dolor, gemitus gnatus coniunxque peremptum, 
si mirantur, amant. talis custodia Magno 
mentis erat, ius hoc animi morientis habebat. 
at non tam patiens Cornelia cernere saeuum, 
quam perferre, nefas miserandis aethera conplet 
uocibus. o coniunx, ego te scelerata peremi 
letiferae tibi causa morae fuit auia Lesbos, 
et prior in Nili peruenit litora Caesar. 
nam cui ius alii sceleris? sed, quisquis, in istud 
a superis inmisse caput, uel Caesaris irae 
uel tibi prospiciens, nescis, crudelis, ubi ipsa 
uiscera sint Magni properas atque ingeris ictus 
qua uotum est uicto. poenas non morte minores 
pendat et ante meum uideat caput. haud ego culpa 
libera bellorum, quae matrum sola per undas 
et per castra comes nullis absterrita fatis 
uictum, quod reges etiam timuere, recepi. 
hoc merui, coniunx, in tuta puppe relinqui? 
perfide, parcebas? te fata extrema petente 
uita digna fui? moriar, nec munere regis. 
aut mihi praecipitem, nautae, permittite saltum,  
aut laqueum collo tortosque aptare rudentes, 
aut aliquis Magno dignus comes exigat ensem. 
Pompeio praestare potest quod Caesaris armis 
inputet. o saeui, properantem in fata tenetis? 
uiuis adhuc, coniunx, et iam Cornelia non est 
iuris, Magne, sui prohibent accersere mortem; 
seruor uictori. sic fata interque suorum 
lapsa manus rapitur trepida fugiente carina. 
at, Magni cum terga sonent et pectora ferro, 
permansisse decus sacrae uenerabile formae 
iratamque deis faciem, nil ultima mortis 
ex habitu uoltuque uiri mutasse fatentur 
qui lacerum uidere caput. nam saeuus in ipso 
Septimius sceleris maius scelus inuenit actu, 
ac retegit sacros scisso uelamine uoltus 
semianimis Magni spirantiaque occupat ora 
collaque in obliquo ponit languentia transtro. 
tunc neruos uenasque secat nodosaque frangit 
ossa diu nondum artis erat caput ense rotare. 
at, postquam trunco ceruix abscisa recessit, 
uindicat hoc Pharius, dextra gestare, satelles. 
degener atque operae miles Romane secundae, 
Pompei diro sacrum caput ense recidis, 
ut non ipse feras? o summi fata pudoris! 
inpius ut Magnum nosset puer, illa uerenda 
regibus hirta coma et generosa fronte decora  
caesaries conprensa manu est, Pharioque ueruto, 
dum uiuunt uoltus atque os in murmura pulsant 
singultus animae, dum lumina nuda rigescunt, 
suffixum caput est, quo numquam bella iubente 
pax fuit; hoc leges Campumque et rostra mouebat, 
hac facie, Fortuna, tibi, Romana, placebas. 
nec satis infando fuit hoc uidisse tyranno 
uolt sceleris superesse fidem. tunc arte nefanda 
summota est capiti tabes, raptoque cerebro 
adsiccata cutis, putrisque effluxit ab alto 
umor, et infuso facies solidata ueneno est. 
ultima Lageae stirpis perituraque proles, 
degener incestae sceptris cessure sorori, 
cum tibi sacrato Macedon seruetur in antro 
et regum cineres extructo monte quiescant, 
cum Ptolemaeorum manes seriemque pudendam 
pyramides claudant indignaque Mausolea, 
litora Pompeium feriunt, truncusque uadosis 
huc illuc iactatur aquis. adeone molesta 
totum cura fuit socero seruare cadauer? 
hac Fortuna fide Magni tam prospera fata 
pertulit, hac illum summo de culmine rerum 
morte petit cladesque omnis exegit in uno 
saeua die quibus inmunes tot praestitit annos, 
Pompeiusque fuit qui numquam mixta uideret  
laeta malis, felix nullo turbante deorum 
et nullo parcente miser; semel inpulit illum 
dilata Fortuna manu. pulsatur harenis, 
carpitur in scopulis hausto per uolnera fluctu, 
ludibrium pelagi, nullaque manente figura 
una nota est Magno capitis iactura reuolsi. 
ante tamen Pharias uictor quam tangat harenas 
Pompeio raptim tumulum fortuna parauit, 
ne iaceat nullo uel ne meliore sepulchro. 
e latebris pauidus decurrit ad aequora Cordus. 
quaestor ab Icario Cinyreae litore Cypri 
infaustus Magni fuerat comes. ille per umbras 
ausus ferre gradum uictum pietate timorem 
conpulit ut mediis quaesitum corpus in undis 
duceret ad terram traheretque in litora Magnum. 
lucis maesta parum per densas Cynthia nubes 
praebebat, cano sed discolor aequore truncus 
conspicitur. tenet ille ducem conplexibus artis 
eripiente mari; tunc uictus pondere tanto 
expectat fluctus pelagoque iuuante cadauer 
inpellit. postquam sicco iam litore sedit, 
incubuit Magno lacrimasque effudit in omne 
uolnus, et ad superos obscuraque sidera fatur 
non pretiosa petit cumulato ture sepulchra 
Pompeius, Fortuna, tuus, non pinguis ad astra 
ut ferat e membris Eoos fumus odores, 
ut Romana suum gestent pia colla parentem, 
praeferat ut ueteres feralis pompa triumphos, 
ut resonent tristi cantu fora, totus ut ignes 
proiectis maerens exercitus ambiat armis. 
da uilem Magno plebei funeris arcam  
quae lacerum corpus siccos effundat in ignes; 
robora non desint misero nec sordidus ustor. 
sit satis, o superi, quod non Cornelia fuso 
crine iacet subicique facem conplexa maritum 
imperat, extremo sed abest a munere busti 
infelix coniunx nec adhuc a litore longe est. 
sic fatus paruos iuuenis procul aspicit ignes 
corpus uile suis nullo custode cremantis. 
inde rapit flammas semustaque robora membris 
subducit. quaecumque es, ait neclecta nec ulli 
cara tuo sed Pompeio felicior umbra, 
quod iam conpositum uiolat manus hospita bustum, 
da ueniam siquid sensus post fata relictumst, 
cedis et ipsa rogo paterisque haec damna sepulchri, 
teque pudet sparsis Pompei manibus uri. 
sic fatus plenusque sinus ardente fauilla 
peruolat ad truncum, qui fluctu paene relatus 
litore pendebat. summas dimouit harenas 
et collecta procul lacerae fragmenta carinae 
exigua trepidus posuit scrobe. nobile corpus 
robora nulla premunt, nulla strue membra recumbunt 
admotus Magnum, non subditus, accipit ignis. 
ille sedens iuxta flammas o maxime dixit 
ductor et Hesperii maiestas nominis una, 
si tibi iactatu pelagi, si funere nullo 
tristior iste rogus, manes animamque potentem 
officiis auerte meis iniuria fati  
hoc fas esse iubet; ne ponti belua quicquam, 
ne fera, ne uolucres, ne saeui Caesaris ira 
audeat, exiguam, quantum potes, accipe flammam 
Romana succense manu. fortuna recursus 
si det in Hesperiam, non hac in sede quiescent 
tam sacri cineres, sed te Cornelia, Magne, 
accipiet nostraque manu transfundet in urnam.  
interea paruo signemus litora saxo, 
ut nota sit busti; siquis placare peremptum 
forte uolet plenos et reddere mortis honores, 
inueniat trunci cineres et norit harenas 
ad quas, Magne, tuum referat caput. haec ubi fatus, 
excitat inualidas admoto fomite flammas. 
carpitur et lentum Magnus destillat in ignem 
tabe fouens bustum. sed iam percusserat astra 
aurorae praemissa dies ille ordine rupto 
funeris attonitus latebras in litore quaerit. 
quam metuis, demens, isto pro crimine poenam 
quo te fama loquax omnis accepit in annos? 
condita laudabit Magni socer inpius ossa 
i modo securus ueniae fassusque sepulchrum 
posce caput. cogit pietas inponere finem 
officio. semusta rapit resolutaque nondum  
ossa satis neruis et inustis plena medullis 
aequorea restinguit aqua congestaque in unum 
parua clausit humo. tunc, ne leuis aura retectos 
auferret cineres, saxo conpressit harenam, 
nautaque ne bustum religato fune moueret 
inscripsit sacrum semusto stipite nomen 
hic situs est Magnus. placet hoc, Fortuna, sepulchrum 
dicere Pompei, quo condi maluit illum 
quam terra caruisse socer? temeraria dextra, 
cur obicis Magno tumulum manesque uagantis 
includis? situs est qua terra extrema refuso 
pendet in Oceano; Romanum nomen et omne 
imperium Magno tumuli est modus obrue saxa 
crimine plena deum. si tota est Herculis Oete 
et iuga tota uacant Bromio Nyseia, quare 
unus in Aegypto Magni lapis? omnia Lagi 
arua tenere potest, si nullo caespite nomen 
haeserit. erremus populi cinerumque tuorum, 
Magne, metu nullas Nili calcemus harenas. 
quod si tam sacro dignaris nomine saxum 
adde actus tantos monimentaque maxuma rerum, 
adde trucis Lepidi motus Alpinaque bella 
armaque Sertori reuocato consule uicta  
et currus quos egit eques, commercia tuta 
gentibus et pauidos Cilicas maris, adde subactam 
barbariem gentesque uagas et quidquid in Euro 
regnorum Boreaque iacet. dic semper ab armis 
ciuilem repetisse togam, ter curribus actis 
contentum multos patriae donasse triumphos. 
quis capit haec tumulus? surgit miserabile bustum 
non ullis plenum titulis, non ordine tanto 
fastorum; solitumque legi super alta deorum 
culmina et extructos spoliis hostilibus arcus 
haud procul est ima Pompei nomen harena 
depressum tumulo, quod non legat aduena rectus, 
quod nisi monstratum Romanus transeat hospes. 
noxia ciuili tellus Aegyptia fato, 
haud equidem inmerito Cumanae carmine uatis 
cautum, ne Nili Pelusia tangeret ora 
Hesperius miles ripasque aestate tumentis. 
quid tibi, saeua, precer pro tanto crimine, tellus? 
uertat aquas Nilus quo nascitur orbe retentus, 
et steriles egeant hibernis imbribus agri, 
totaque in Aethiopum putres soluaris harenas. 
nos in templa tuam Romana accepimus Isim 
semideosque canes et sistra iubentia luctus 
et quem tu plangens hominem testaris Osirim; 
tu nostros, Aegypte, tenes in puluere manes. 
tu quoque, cum saeuo dederis iam templa tyranno, 
nondum Pompei cineres, o Roma, petisti; 
exul adhuc iacet umbra ducis. si saecula prima  
uictoris timuere minas, nunc excipe saltem 
ossa tui Magni, si nondum subruta fluctu 
inuisa tellure sedent. quis busta timebit? 
quis sacris dignam mouisse uerebitur umbram? 
imperet hoc nobis utinam scelus et uelit uti 
nostro Roma sinu satis o nimiumque beatus, 
si mihi contingat manes transferre reuolsos 
Ausoniam, si tale ducis uiolare sepulchrum. 
forsitan, aut sulco sterili cum poscere finem 
a superis aut Roma uolet feralibus Austris 
ignibus aut nimiis aut terrae tecta mouenti, 
consilio iussuque deum transibis in urbem, 
Magne, tuam, summusque feret tua busta sacerdos. 
nam quis ad exustam Cancro torrente Syenen 
ibit et imbrifera siccas sub Pliade Thebas 
spectator Nili, quis rubri stagna profundi 
aut Arabum portus mercis mutator Eoae, 
Magne, petet, quem non tumuli uenerabile saxum 
et cinis in summis forsan turbatus harenis 
auertet manesque tuos placare iubebit 
et Casio praeferre Ioui? nil ista nocebunt 
famae busta tuae templis auroque sepultus 
uilior umbra fores. nunc est pro numine summo 
hoc tumulo Fortuna iacens; augustius aris  
uictoris Libyco pulsatur in aequore saxum. 
Tarpeis qui saepe deis sua tura negarunt 
inclusum Tusco uenerantur caespite fulmen. 
proderit hoc olim, quod non mansura futuris 
ardua marmoreo surrexit pondere moles. 
pulueris exigui sparget non longa uetustas 
congeriem, bustumque cadet, mortisque peribunt 
argumenta tuae. ueniet felicior aetas 
qua sit nulla fides saxum monstrantibus illud; 
atque erit Aegyptus populis fortasse nepotum 
tam mendax Magni tumulo quam Creta Tonantis.  
LIBER NONVS 
At non in Pharia manes iacuere fauilla 
nec cinis exiguus tantam conpescuit umbram; 
prosiluit busto semustaque membra relinquens 
degeneremque rogum sequitur conuexa Tonantis. 
qua niger astriferis conectitur axibus aer 
quodque patet terras inter lunaeque meatus, 
semidei manes habitant, quos ignea uirtus 
innocuos uita patientes aetheris imi 
fecit et aeternos animam collegit in orbes 
non illuc auro positi nec ture sepulti 
perueniunt. illic postquam se lumine uero  
inpleuit, stellasque uagas miratus et astra 
fixa polis, uidit quanta sub nocte iaceret 
nostra dies risitque sui ludibria trunci. 
hinc super Emathiae campos et signa cruenti 
Caesaris ac sparsas uolitauit in aequore classes, 
et scelerum uindex in sancto pectore Bruti 
sedit et inuicti posuit se mente Catonis. 
ille, ubi pendebant casus dubiumque manebat 
quem dominum mundi facerent ciuilia bella, 
oderat et Magnum, quamuis comes isset in arma 
auspiciis raptus patriae ductuque senatus; 
at post Thessalicas clades iam pectore toto 
Pompeianus erat. patriam tutore carentem 
excepit, populi trepidantia membra refouit, 
ignauis manibus proiectos reddidit enses, 
nec regnum cupiens gessit ciuilia bella 
nec seruire timens. nil causa fecit in armis 
ille sua totae post Magni funera partes 
libertatis erant. quas ne per litora fusas 
colligeret rapido uictoria Caesaris actu, 
Corcyrae secreta petit ac mille carinis 
abstulit Emathiae secum fragmenta ruinae. 
quis ratibus tantis fugientia crederet ire 
agmina, quis pelagus uictas artasse carinas? 
Dorida tum Malean et apertam Taenaron umbris, 
inde Cythera petit, Boreaque urguente carinas 
Graia fugit, Dictaea legit cedentibus undis  
litora. tunc ausum classi praecludere portus 
inpulit ac saeuas meritum Phycunta rapinas 
sparsit, et hinc placidis alto delabitur auris 
in litus, Palinure, tuum neque enim aequore tantum 
Ausonio monimenta tenes, portusque quietos 
testatur Libye Phrygio placuisse magistro, 
cum procul ex alto tendentes uela carinae 
ancipites tenuere animos, sociosne malorum 
an ueherent hostes praeceps facit omne timendum 
uictor, et in nulla non creditur esse carina. 
ast illae puppes luctus planctusque ferebant 
et mala uel duri lacrimas motura Catonis. 
nam, postquam frustra precibus Cornelia nautas 
priuignique fugam tenuit, ne forte repulsus 
litoribus Phariis remearet in aequora truncus, 
ostenditque rogum non iusti flamma sepulchri, 
ergo indigna fui, dixit Fortuna, marito 
accendisse rogum gelidosque effusa per artus 
incubuisse uiro, laceros exurere crines 
membraque dispersi pelago conponere Magni, 
uolneribus cunctis largos infundere fletus, 
ossibus et tepida uestes inplere fauilla, 
quidquid ab exstincto licuisset tollere busto 
in templis sparsura deum. sine funeris ullo 
ardet honore rogus; manus hoc Aegyptia forsan 
obtulit officium graue manibus. o bene nudi 
Crassorum cineres Pompeio contigit ignis  
inuidia maiore deum. similisne malorum 
sors mihi semper erit? numquam dare iusta licebit 
coniugibus? numquam plenas plangemus ad urnas? 
quid porro tumulis opus est aut ulla requiris 
instrumenta, dolor? non toto in pectore portas, 
inpia, Pompeium? non imis haeret imago 
uisceribus? quaerat cineres uictura superstes. 
nunc tamen, hinc longe qui fulget luce maligna, 
ignis adhuc aliquid Phario de litore surgens 
ostendit mihi, Magne, tui. iam flamma resedit, 
Pompeiumque ferens uanescit solis ad ortus 
fumus, et inuisi tendunt mihi carbasa uenti. 
linquere, siqua fides, Pelusia litora nolo.  
non mihi nunc tellus Pompeio siqua triumphos 
uicta dedit, non alta terens Capitolia currus 
gratior; elapsus felix de pectore Magnus 
hunc uolumus quem Nilus habet, terraeque nocenti 
non haerere queror; crimen commendat harenas. 
tu pete bellorum casus et signa per orbem, 
Sexte, paterna moue; namque haec mandata reliquit 
Pompeius uobis in nostra condita cura  
me cum fatalis leto damnauerit hora, 
excipite, o nati, bellum ciuile, nec umquam, 
dum terris aliquis nostra de stirpe manebit, 
Caesaribus regnare uacet. uel sceptra uel urbes 
libertate sua ualidas inpellite fama 
nominis has uobis partes, haec arma relinquo. 
inueniet classes quisquis Pompeius in undas 
uenerit, et noster nullis non gentibus heres 
bella dabit tantum indomitos memoresque paterni 
iuris habete animos. uni parere decebit, 
si faciet partes pro libertate, Catoni. 
exsolui tibi, Magne, fidem, mandata peregi; 
insidiae ualuere tuae, deceptaque uixi 
ne mihi commissas auferrem perfida uoces. 
iam nunc te per inane chaos, per Tartara, coniunx, 
si sunt ulla, sequar, quam longo tradita leto 
incertum est poenas animae uiuacis ab ipsa 
ante feram. potuit cernens tua funera, Magne, 
non fugere in mortem planctu contusa peribit, 
effluet in lacrimas numquam ueniemus ad enses 
aut laqueos aut praecipites per inania iactus 
turpe mori post te solo non posse dolore. 
sic ubi fata, caput ferali obduxit amictu  
decreuitque pati tenebras puppisque cauernis 
delituit, saeuumque arte conplexa dolorem 
perfruitur lacrimis et amat pro coniuge luctum. 
illam non fluctus stridensque rudentibus Eurus 
mouit et exurgens ad summa pericula clamor, 
uotaque sollicitis faciens contraria nautis 
conposita in mortem iacuit fauitque procellis. 
prima ratem Cypros spumantibus accipit undis; 
inde tenens pelagus, sed iam moderatior, Eurus 
in Libycas egit sedes et castra Catonis. 
tristis, ut in multo mens est praesaga timore, 
aspexit patrios comites a litore Magnus 
et fratrem; medias praeceps tunc fertur in undas. 
dic ubi sit, germane, parens; stat summa caputque 
orbis, an occidimus Romanaque Magnus ad umbras 
abstulit? haec fatur; quem contra talia frater 
o felix, quem sors alias dispersit in oras 
quique nefas audis oculos, germane, nocentis 
spectato genitore fero. non Caesaris armis 
occubuit dignoque perit auctore ruinae 
rege sub inpuro Nilotica rura tenente, 
hospitii fretus superis et munere tanto 
in proauos, cecidit donati uictima regni. 
uidi ego magnanimi lacerantes pectora patris, 
nec credens Pharium tantum potuisse tyrannum 
litore Niliaco socerum iam stare putaui.  
sed me nec sanguis nec tantum uolnera nostri 
adfecere senis, quantum gestata per urbem 
ora ducis, quae transfixo sublimia pilo 
uidimus haec fama est oculis uictoris iniqui 
seruari, scelerisque fidem quaesisse tyrannum. 
nam corpus Phariaene canes auidaeque uolucres 
distulerint, an furtiuus, quem uidimus, ignis 
soluerit, ignoro. quaecumque iniuria fati 
abstulit hos artus, superis haec crimina dono 
seruata de parte queror. cum talia Magnus 
audisset, non in gemitus lacrimasque dolorem 
effudit, iustaque furens pietate profatur 
praecipitate rates e sicco litore, nautae; 
classis in aduersos erumpat remige uentos. 
ite, duces, mecum nusquam ciuilibus armis 
tanta fuit merces inhumatos condere manes, 
sanguine semiuiri Magnum satiare tyranni. 
non ego Pellaeas arces adytisque retectum 
corpus Alexandri pigra Mareotide mergam? 
non mihi pyramidum tumulis euolsus Amasis 
atque alii reges Nilo torrente natabunt? 
omnia dent poenas nudo tibi, Magne, sepulchra. 
euoluam busto iam numen gentibus Isim 
et tectum lino spargam per uolgus Osirim 
et sacer in Magni cineres mactabitur Apis 
suppositisque deis uram caput. has mihi poenas 
terra dabit linquam uacuos cultoribus agros, 
nec, Nilus cui crescat, erit; solusque tenebis 
Aegypton, genitor, populis superisque fugatis.  
dixerat, et classem saeuus rapiebat in undas; 
sed Cato laudatam iuuenis conpescuit iram. 
interea totis audito funere Magni 
litoribus sonuit percussus planctibus aether, 
exemploque carens et nulli cognitus aeuo 
luctus erat, mortem populos deflere potentis. 
sed magis, ut uisa est lacrimis exhausta, solutas 
in uoltus effusa comas, Cornelia puppe 
egrediens, rursus geminato uerbere plangunt. 
ut primum in sociae peruenit litora terrae, 
collegit uestes miserique insignia Magni 
armaque et inpressas auro, quas gesserat olim. 
exuuias pictasque togas, uelamina summo 
ter conspecta Ioui, funestoque intulit igni. 
ille fuit miserae Magni cinis. accipit omnis 
exemplum pietas, et toto litore busta 
surgunt Thessalicis reddentia manibus ignem. 
sic, ubi depastis summittere gramina campis 
et renouare parans hibernas Apulus herbas 
igne fouet terras, simul et Garganus et arua 
Volturis et calidi lucent buceta Matini. 
non tamen ad Magni peruenit gratius umbras 
omne quod in superos audet conuicia uolgus 
Pompeiumque deis obicit, quam pauca Catonis 
uerba sed a pleno uenientia pectore ueri. 
ciuis obit inquit multum maioribus inpar 
nosse modum iuris, sed in hoc tamen utilis aeuo, 
cui non ulla fuit iusti reuerentia; salua 
libertate potens, et solus plebe parata 
priuatus seruire sibi, rectorque senatus,  
sed regnantis, erat. nil belli iure poposcit, 
quaeque dari uoluit uoluit sibi posse negari. 
inmodicas possedit opes, sed plura retentis 
intulit. inuasit ferrum, sed ponere norat. 
praetulit arma togae, sed pacem armatus amauit. 
iuuit sumpta ducem, iuuit dimissa potestas. 
casta domus luxuque carens corruptaque numquam 
fortuna domini. clarum et uenerabile nomen 
gentibus et multum nostrae quod proderat urbi. 
olim uera fides Sulla Marioque receptis 
libertatis obit Pompeio rebus adempto 
nunc et ficta perit. non iam regnare pudebit, 
nec color imperii nec frons erit ulla senatus. 
o felix, cui summa dies fuit obuia uicto 
et cui quaerendos Pharium scelus obtulit enses. 
forsitan in soceri potuisses uiuere regno. 
scire mori sors prima uiris, set proxima cogi. 
et mihi, si fatis aliena in iura uenimus, 
fac talem, Fortuna, Iubam; non deprecor hosti 
seruari, dum me seruet ceruice recisa. 
uocibus his maior, quam si Romana sonarent 
rostra ducis laudes, generosam uenit ad umbram 
mortis honos. fremit interea discordia uolgi, 
castrorum bellique piget post funera Magni; 
cum Tarcondimotus linquendi signa Catonis 
sustulit. hunc rapta fugientem classe secutus 
litus in extremum tali Cato uoce notauit  
o numquam pacate Cilix, iterumne rapinas 
uadis in aequoreas? Magnum fortuna remouit, 
iam pelago pirata redis. tum respicit omnis 
in coetu motuque uiros; quorum unus aperta 
mente fugae tali conpellat uoce regentem 
nos, Cato, da ueniam, Pompei duxit in arma, 
non belli ciuilis amor, partesque fauore 
fecimus. ille iacet quem paci praetulit orbis, 
causaque nostra perit patrios permitte penates 
desertamque domum dulcesque reuisere natos. 
nam quis erit finis si nec Pharsalia pugnae 
nec Pompeius erit? perierunt tempora uitae, 
mors eat in tutum; iustas sibi nostra senectus 
prospiciat flammas bellum ciuile sepulchra 
uix ducibus praestare potest. non barbara uictos 
regna manent, non Armenium mihi saeua minatur 
aut Scythicum fortuna iugum sub iura togati 
ciuis eo. quisquis Magno uiuente secundus, 
hic mihi primus erit. sacris praestabitur umbris 
summus honor; dominum, quam clades cogit, habebo, 
nullum, Magne, ducem te solum in bella secutus 
post te fata sequar; nec enim sperare secunda 
fas mihi nec liceat. fortuna cuncta tenentur 
Caesaris, Emathium sparsit uictoria ferrum; 
clausa fides miseris, et toto solus in orbe est  
qui uelit ac possit uictis praestare salutem. 
Pompeio scelus est bellum ciuile perempto, 
quo fuerat uiuente fides. si publica iura, 
si semper sequeris patriam, Cato, signa petamus 
Romanus quae consul habet. sic ille profatus 
insiluit puppi iuuenum comitante tumultu. 
actum Romanis fuerat de rebus, et omnis 
indiga seruitii feruebat litore plebes 
erupere ducis sacro de pectore uoces. 
ergo pari uoto gessisti bella, iuuentus, 
tu quoque pro dominis, et Pompeiana fuisti 
non Romana manus? quod non in regna laboras,  
quod tibi, non ducibus, uiuis morerisque, quod orbem 
adquiris nulli, quod iam tibi uincere tutum est, 
bella fugis quaerisque iugum ceruice uacanti 
et nescis sine rege pati. nunc causa pericli 
digna uiris. potuit uestro Pompeius abuti 
sanguine nunc patriae iugulos ensesque negatis, 
cum prope libertas? unum fortuna reliquit 
iam tribus e dominis. pudeat plus regia Nili 
contulit in leges et Parthi militis arcus. 
ite, o degeneres, Ptolemaei munus et arma  
spernite. quis uestras ulla putet esse nocentes 
caede manus? credet faciles sibi terga dedisse, 
credet ab Emathiis primos fugisse Philippis. 
uadite securi; meruistis iudice uitam 
Caesare non armis, non obsidione subacti. 
o famuli turpes, domini post fata prioris 
itis ad heredem. cur non maiora mereri 
quam uitam ueniamque libet? rapiatur in undas 
infelix coniunx Magni prolesque Metelli, 
ducite Pompeios, Ptolemaei uincite munus. 
nostra quoque inuiso quisquis feret ora tyranno 
non parua mercede dabit sciat ista iuuentus 
ceruicis pretio bene se mea signa secutam. 
quin agite et magna meritum cum caede parate 
ignauum scelus est tantum fuga. dixit, et omnes 
haud aliter medio reuocauit ab aequore puppes 
quam, simul effetas linquunt examina ceras 
atque oblita faui non miscent nexibus alas 
sed sibi quaeque uolat nec iam degustat amarum 
desidiosa thymum, Phrygii sonus increpat aeris, 
attonitae posuere fugam studiumque laboris 
floriferi repetunt et sparsi mellis amorem 
gaudet in Hyblaeo securus gramine pastor 
diuitias seruasse casae. sic uoce Catonis 
inculcata uiris iusti patientia Martis. 
iamque actu belli non doctas ferre quietem 
constituit mentes serieque agitare laborum. 
primum litoreis miles lassatur harenis. 
proximus in muros et moenia Cyrenarum  
est labor exclusus nulla se uindicat ira, 
poenaque de uictis sola est uicisse Catoni. 
inde peti placuit Libyci contermina Mauris 
regna Iubae, sed iter mediis natura uetabat 
Syrtibus hanc audax sperat sibi cedere uirtus. 
Syrtes uel, primam mundo natura figuram 
cum daret, in dubio pelagi terraeque reliquit 
nam neque subsedit penitus, quo stagna profundi 
acciperet, nec se defendit ab aequore tellus, 
ambigua sed lege loci iacet inuia sedes, 
aequora fracta uadis abruptaque terra profundo, 
et post multa sonant proiecti litora fluctus 
sic male deseruit nullosque exegit in usus 
hanc partem natura sui; uel plenior alto 
olim Syrtis erat pelago penitusque natabat, 
sed rapidus Titan ponto sua lumina pascens 
aequora subduxit zonae uicina perustae; 
et nunc pontus adhuc Phoebo siccante repugnat, 
mox, ubi damnosum radios admouerit aeuum, 
tellus Syrtis erit; nam iam breuis unda superne 
innatat et late periturum deficit aequor. 
ut primum remis actum mare propulit omne  
classis onus, densis fremuit niger imbribus Auster. 
in sua regna furens temptatum classibus aequor 
turbine defendit longeque a Syrtibus undas 
egit et inlato confregit litore pontum. 
tum, quarum recto deprendit carbasa malo, 
eripuit nautis, frustraque rudentibus ausis 
uela negare Noto spatium uicere carinae, 
atque ultra proram tumuit sinus. omnia siquis 
prouidus antemnae suffixit lintea summae, 
uincitur et nudis auertitur armamentis. 
sors melior classi quae fluctibus incidit altis 
et certo iactata mari. quaecumque leuatae 
arboribus caesis flatum effudere prementem, 
abstulit has liber uentis contraria uoluens 
aestus et obnixum uictor detrusit in Austrum. 
has uada destituunt, atque interrupta profundo 
terra ferit puppes, dubioque obnoxia fato 
pars sedet una ratis, pars altera pendet in undis. 
tum magis inpactis breuius mare terraque saepe 
obuia consurgens quamuis elisus ab Austro,  
saepe tamen cumulos fluctus non uincit harenae. 
eminet in tergo pelagi procul omnibus aruis 
inuiolatus aqua sicci iam pulueris agger; 
stant miseri nautae, terraeque haerente carina 
litora nulla uident. sic partem intercipit aequor, 
pars ratium maior regimen clauumque secuta est 
tuta fuga, nautasque loci sortita peritos 
torpentem Tritonos adit inlaesa paludem. 
hanc, ut fama, deus quem toto litore pontus 
audit uentosa perflantem marmora concha, 
hanc et Pallas amat, patrio quae uertice nata 
terrarum primam Libyen nam proxima caelo est, 
ut probat ipse calor tetigit, stagnique quieta 
uoltus uidit aqua posuitque in margine plantas 
et se dilecta Tritonida dixit ab unda. 
quam iuxta Lethon tacitus praelabitur amnis, 
infernis, ut fama, trahens obliuia uenis, 
atque, insopiti quondam tutela draconis, 
Hesperidum pauper spoliatis frondibus hortus. 
inuidus, annoso qui famam derogat aeuo, 
qui uates ad uera uocat. fuit aurea silua 
diuitiisque graues et fuluo germine rami 
uirgineusque chorus, nitidi custodia luci, 
et numquam somno damnatus lumina serpens 
robora conplexus rutilo curuata metallo. 
abstulit arboribus pretium nemorique laborem 
Alcides, passusque inopes sine pondere ramos  
rettulit Argolico fulgentia poma tyranno. 
his igitur depulsa locis eiectaque classis 
Syrtibus haut ultra Garamantidas attigit undas, 
sed duce Pompeio Libyae melioris in oris 
mansit. at inpatiens uirtus haerere Catonis 
audet in ignotas agmen committere gentes 
armorum fidens et terra cingere Syrtim. 
hoc eadem suadebat hiemps quae clauserat aequor; 
et spes imber erat nimios metuentibus ignes, 
ut neque sole uiam nec duro frigore saeuam 
inde polo Libyes, hinc bruma temperet annus. 
atque ingressurus steriles sic fatur harenas 
o quibus una salus placuit mea castra secutis 
indomita ceruice mori, conponite mentes 
ad magnum uirtutis opus summosque labores. 
uadimus in campos steriles exustaque mundi, 
qua nimius Titan et rarae in fontibus undae, 
siccaque letiferis squalent serpentibus arua. 
durum iter ad leges patriaeque ruentis amorem. 
per mediam Libyen ueniant atque inuia temptent, 
siquibus in nullo positum est euadere uoto, 
siquibus ire sat est. neque enim mihi fallere quemquam 
est animus tectoque metu perducere uolgus. 
hi mihi sint comites, quos ipsa pericula ducent,  
qui me teste pati uel quae tristissima pulchrum 
Romanumque putant. at, qui sponsore salutis 
miles eget capiturque animae dulcedine, uadat 
ad dominum meliore uia. dum primus harenas 
ingrediar primusque gradus in puluere ponam, 
me aetherius feriat, mihi plena ueneno 
occurrat serpens, fatoque pericula uestra 
praetemptate meo. sitiat quicumque bibentem 
uiderit, aut umbras nemorum quicumque petentem 
aestuet, aut equitem peditum praecedere turmas 
deficiat siquo fuerit discrimine notum 
dux an miles eam. serpens, sitis, ardor harenae 
dulcia uirtuti; gaudet patientia duris; 
laetius est, quotiens magno sibi constat, honestum. 
sola potest Libye turba praestare malorum 
ut deceat fugisse uiros. sic ille pauentis 
incendit uirtute animos et amore laborum, 
inreducemque uiam deserto limite carpit; 
et sacrum paruo nomen clausura sepulchro 
inuasit Libye securi fata Catonis. 
tertia pars rerum Libye, si credere famae 
cuncta uelis; at, si uentos caelumque sequaris, 
pars erit Europae. nec enim plus litora Nili 
quam Scythicus Tanais primis a Gadibus absunt, 
unde Europa fugit Libyen et litora flexu  
Oceano fecere locum; sed maior in unam 
orbis abit Asiam. nam, cum communiter istae 
effundant Zephyrum, Boreae latus illa sinistrum 
contingens dextrumque Noti discedit in ortus 
Eurum sola tenens. Libycae quod fertile terraest 
uergit in occasus; sed et haec non fontibus ullis 
soluitur Arctoos raris Aquilonibus imbres 
accipit et nostris reficit sua rura serenis. 
in nullas uitiatur opes; non aere nec auro 
excoquitur, nullo glaebarum crimine pura 
et penitus terra est. tantum Maurusia genti 
robora diuitiae, quarum non nouerat usum, 
sed citri contenta comis uiuebat et umbra. 
in nemus ignotum nostrae uenere secures, 
extremoque epulas mensasque petimus ab orbe. 
at, quaecumque uagam Syrtim conplectitur ora 
sub nimio proiecta die, uicina perusti  
aetheris, exurit messes et puluere Bacchum 
enecat et nulla putris radice tenetur. 
temperies uitalis abest, et nulla sub illa 
cura Iouis terra est; natura deside torpet 
orbis et inmotis annum non sentit harenis. 
hoc tam segne solum raras tamen exerit herbas,  
quas Nasamon, gens dura, legit, qui proxima ponto 
nudus rura tenet; quem mundi barbara damnis 
Syrtis alit. nam litoreis populator harenis 
inminet et nulla portus tangente carina 
nouit opes sic cum toto commercia mundo 
naufragiis Nasamones habent. hac ire Catonem 
dura iubet uirtus. illic secura iuuentus 
uentorum nullasque timens tellure procellas 
aequoreos est passa metus. nam litore sicco, 
quam pelago, Syrtis uiolentius excipit Austrum, 
et terrae magis ille nocens. non montibus ortum 
aduersis frangit Libye scopulisque repulsum 
dissipat et liquidas e turbine soluit in auras, 
nec ruit in siluas annosaque robora torquens 
lassatur patet omne solum, liberque meatu 
Aeoliam rabiem totis exercet harenis, 
et non imbriferam contorto puluere nubem 
in flexum uiolentus agit pars plurima terrae 
tollitur et numquam resoluto uertice pendet.  
regna uidet pauper Nasamon errantia uento 
discussasque domos, uolitantque a culmine raptae 
detecto Garamante casae. non altius ignis 
rapta uehit; quantumque licet consurgere fumo 
et uiolare diem, tantus tenet aera puluis. 
tum quoque Romanum solito uiolentior agmen 
adgreditur, nullisque potest consistere miles 
instabilis, raptis etiam quas calcat, harenis. 
concuteret terras orbemque a sede moueret, 
si solida Libye conpage et pondere duro 
clauderet exesis Austrum scopulosa cauernis; 
sed, quia mobilibus facilis turbatur harenis, 
nusquam luctando stabilis manet, imaque tellus 
stat, quia summa fugit. galeas et scuta uirorum 
pilaque contorsit uiolento spiritus actu 
intentusque tulit magni per inania caeli. 
illud in extrema forsan longeque remota 
prodigium tellure fuit, delapsaque caelo 
arma timent gentes hominumque erepta lacertis 
a superis demissa putant. sic illa profecto 
sacrifico cecidere Numae, quae lecta iuuentus 
patricia ceruice mouet spoliauerat Auster 
aut Boreas populos ancilia nostra ferentes. 
sic orbem torquente Noto Romana iuuentus  
procubuit timuitque rapi; constrinxit amictus 
inseruitque manus terrae nec pondere solo 
sed nisu iacuit, uix sic inmobilis Austro; 
qui super ingentis cumulos inuoluit harenae 
atque operit tellure uiros. uix tollere miles 
membra ualet multo congestu pulueris haerens. 
alligat et stantis adfusae magnus harenae 
agger, et inmoti terra surgente tenentur. 
saxa tulit penitus discussis proruta muris 
effuditque procul miranda sorte malorum 
qui nullas uidere domos uidere ruinas. 
iamque iter omne latet nec sunt discrimina terrae 
ulla nisi aetheriae medio uelut aequore flammae 
sideribus nouere uiam; nec sidera tota 
ostendit Libycae finitor circulus orae, 
multaque deuexo terrarum margine celat. 
utque calor soluit quem torserat aera uentus, 
incensusque dies, manant sudoribus artus, 
arent ora siti. conspecta est parua maligna 
unda procul uena, quam uix e puluere miles  
corripiens patulum galeae confudit in orbem 
porrexitque duci. squalebant puluere fauces 
cunctorum, minimumque tenens dux ipse liquoris 
inuidiosus erat. mene inquit degener unum 
miles in hac turba uacuum uirtute putasti? 
usque adeo mollis primisque caloribus inpar 
sum uisus? quanto poena tu dignior ista es, 
qui populo sitiente bibas! sic concitus ira 
excussit galeam, suffecitque omnibus unda. 
uentum erat ad templum Libycis quod gentibus unum 
inculti Garamantes habent. stat sortiger illic 
Iuppiter, ut memorant, sed non aut fulmina uibrans 
aut similis nostro, sed tortis cornibus Hammon. 
non illic Libycae posuerunt ditia gentes 
templa, nec Eois splendent donaria gemmis 
quamuis Aethiopum populis Arabumque beatis 
gentibus atque Indis unus sit Iuppiter Hammon, 
pauper adhuc deus est, nullis uiolata per aeuum 
diuitiis delubra tenens, morumque priorum 
numen Romano templum defendit ab auro. 
esse locis superos testatur silua per omnem 
sola uirens Libyen. nam quidquid puluere sicco 
separat ardentem tepida Berenicida Lepti 
ignorat frondes solus nemus abstulit Hammon. 
siluarum fons causa loco, qui putria terrae 
alligat et domitas unda conectit harenas. 
hic quoque nil obstat Phoebo, cum cardine summo 
stat librata dies; truncum uix protegit arbor, 
tam breuis in medium radiis conpellitur umbra.  
deprensum est hunc esse locum qua circulus alti 
solstitii medium signorum percutit orbem. 
at tibi, quaecumque es Libyco gens igne dirempta, 
in Noton umbra cadit, quae nobis exit in Arcton. 
te segnis Cynosura subit, tu sicca profundo 
mergi Plaustra putas, nullumque in uertice semper 
sidus habes inmune mari; procul axis uterque est, 
et fuga signorum medio rapit omnia caelo. 
non obliqua meant, nec Tauro Scorpios exit 
rectior aut Aries donat sua tempora Librae 
aut Astraea iubet lentos descendere Pisces. 
par Geminis Chiron, et idem, quod Carcinos ardens, 
umidus Aegoceros nec plus Leo tollitur Vrna. 
 stabant ante fores populi quos miserat Eos 
cornigerique Iouis monitu noua fata petebant; 
sed Latio cessere duci, comitesque Catonem 
orant exploret Libycum memorata per orbem 
numina, de fama tam longi iudicet aeui. 
maximus hortator scrutandi uoce deorum 
euentus Labienus erat. sors obtulit inquit 
et fortuna uiae tam magni numinis ora 
consiliumque dei tanto duce possumus uti 
per Syrtes, bellisque datos cognoscere casus. 
nam cui crediderim superos arcana daturos 
dicturosque magis, quam sancto, uera, Catoni?  
certe uita tibi semper derecta supernas 
ad leges, sequerisque deum. datur, ecce, loquendi 
cum Ioue libertas inquire in fata nefandi 
Caesaris et patriae uenturos excute mores. 
iure suo populis uti legumque licebit, 
an bellum ciuile perit? tua pectora sacra 
uoce reple; durae saltem uirtutis amator 
quaere quid est uirtus et posce exemplar honesti. 
ille deo plenus tacita quem mente gerebat 
effudit dignas adytis e pectore uoces. 
quid quaeri, Labiene, iubes? an liber in armis 
occubuisse uelim potius quam regna uidere? 
an sit uita nihil sed longa an differat aetas? 
an noceat uis nulla bono fortunaque perdat 
opposita uirtute minas, laudandaque uelle 
sit satis et numquam successu crescat honestum? 
scimus, et hoc nobis non altius inseret Hammon.  
haeremus cuncti superis, temploque tacente 
nil facimus non sponte dei; nec uocibus ullis 
numen eget, dixitque semel nascentibus auctor 
quidquid scire licet. sterilesne elegit harenas 
ut caneret paucis, mersitque hoc puluere uerum, 
estque dei sedes nisi terra et pontus et aer 
et caelum et uirtus? superos quid quaerimus ultra? 
Iuppiter est quodcumque uides, quodcumque moueris. 
sortilegis egeant dubii semperque futuris 
casibus ancipites me non oracula certum 
sed mors certa facit. pauido fortique cadendum est 
hoc satis est dixisse Iouem. sic ille profatus 
seruataque fide templi discedit ab aris 
non exploratum populis Hammona relinquens. 
ipse manu sua pila gerit, praecedit anheli 
militis ora pedes, monstrat tolerare labores, 
non iubet, et nulla uehitur ceruice supinus 
carpentoque sedens; somni parcissimus ipse est; 
ultimus haustor aquae quam, tandem fonte reperto, 
indiga cogatur laticis spectare iuuentus,  
stat dum lixa bibat. si ueris magna paratur 
fama bonis et si successu nuda remoto 
inspicitur uirtus, quidquid laudamus in ullo 
maiorum, fortuna fuit. quis Marte secundo, 
quis tantum meruit populorum sanguine nomen? 
hunc ego per Syrtes Libyaeque extrema triumphum 
ducere maluerim, quam ter Capitolia curru 
scandere Pompei, quam frangere colla Iugurthae. 
ecce parens uerus patriae, dignissimus aris, 
Roma, tuis, per quem numquam iurare pudebit 
et quem, si steteris umquam ceruice soluta, 
nunc, olim, factura deum es. iam spissior ignis, 
et plaga, quam nullam superi mortalibus ultra 
a medio fecere die, calcatur, et unda 
rarior. inuentus mediis fons unus harenis 
largus aquae, sed quem serpentum turba tenebat 
uix capiente loco; stabant in margine siccae 
aspides, in mediis sitiebant dipsades undis. 
ductor, ut aspexit perituros fonte relicto, 
adloquitur. uana specie conterrite leti, 
ne dubita, miles, tutos haurire liquores.  
noxia serpentum est admixto sanguine pestis; 
morsu uirus habent et fatum dente minantur, 
pocula morte carent. dixit, dubiumque uenenum  
hausit; et in tota Libyae fons unus harena 
ille fuit de quo primus sibi posceret undam. 
cur Libycus tantis exundet pestibus aer 
fertilis in mortes, aut quid secreta nocenti 
miscuerit natura solo, non cura laborque 
noster scire ualet, nisi quod uolgata per orbem 
fabula pro uera decepit saecula causa. 
finibus extremis Libyes, ubi feruida tellus 
accipit Oceanum demisso sole calentem, 
squalebant late Phorcynidos arua Medusae, 
non nemorum protecta coma, non mollia sulco, 
sed dominae uoltu conspectis aspera saxis. 
hoc primum natura nocens in corpore saeuas 
eduxit pestes; illis e faucibus angues 
stridula fuderunt uibratis sibila linguis. 
ipsa flagellabant gaudentis colla Medusae, 
femineae cui more comae per terga solutae  
surgunt aduersa subrectae fronte colubrae 
uipereumque fluit depexo crine uenenum. 
hoc habet infelix, cunctis inpune, Medusa, 
quod spectare licet. nam rictus oraque monstri 
quis timuit? quem, qui recto se lumine uidit, 
passa Medusa mori est? rapuit dubitantia fata 
praeuenitque metus; anima periere retenta 
membra, nec emissae riguere sub ossibus umbrae. 
Eumenidum crines solos mouere furores, 
Cerberos Orpheo leniuit sibila cantu, 
Amphitryoniades uidit, cum uinceret, hydram 
hoc monstrum timuit genitor numenque secundum 
Phorcys aquis Cetoque parens ipsaeque sorores 
Gorgones; hoc potuit caelo pelagoque minari 
torporem insolitum mundoque obducere terram. 
e caelo uolucres subito cum pondere lapsae, 
in scopulis haesere ferae, uicina colentes 
Aethiopum totae riguerunt marmore gentes. 
nullum animal uisus patiens, ipsique retrorsum 
effusi faciem uitabant Gorgonos angues. 
illa sub Hesperiis stantem Titana columnis 
in cautes Atlanta dedit; caeloque timente 
olim Phlegraeo stantis serpente gigantas  
erexit montes, bellumque inmane deorum 
Pallados e medio confecit pectore Gorgon. 
quo postquam partu Danaes et diuite nimbo 
ortum Parrhasiae uexerunt Persea pinnae 
Arcados auctoris citharae liquidaeque palaestrae, 
et subitus praepes Cyllenida sustulit harpen, 
harpen alterius monstri iam caede rubentem 
a Ioue dilectae fuso custode iuuencae, 
auxilium uolucri Pallas tulit innuba fratri 
pacta caput monstri, terraeque in fine Libyssae 
Persea Phoebeos conuerti iussit ad ortus 
Gorgonos auerso sulcantem regna uolatu, 
et clipeum laeuae fuluo dedit aere nitentem 
in quo saxificam iussit spectare Medusam. 
quam sopor aeternam tracturus morte quietem 
obruit haud totam uigilat pars magna comarum 
defenduntque caput protenti crinibus hydri, 
pars iacet in medios uoltus oculisque tenebras 
offundit clausis et somni duplicat umbras. 
ipsa regit trepidum Pallas, dextraque trementem 
Perseos auersi Cyllenida derigit harpen 
lata colubriferi rumpens confinia colli. 
quos habuit uoltus hamati uolnere ferri 
caesa caput Gorgon! quanto spirare ueneno 
ora rear quantumque oculos effundere mortis!  
nec Pallas spectare potest, uoltusque gelassent 
Perseos auersi, si non Tritonia densos 
sparsisset crines texissetque ora colubris. 
aliger in caelum sic rapta Gorgone fugit. 
ille quidem pensabat iter propiusque secabat 
aera, si medias Europae scinderet urbes 
Pallas frugiferas iussit non laedere terras 
et parci populis. quis enim non praepete tanto 
aethera respiceret? Zephyro conuertitur ales 
itque super Libyen, quae nullo consita cultu 
sideribus Phoeboque uacat premit orbita solis 
exuritque solum; nec terra celsior ulla 
nox cadit in caelum lunaeque meatibus obstat, 
si flexus oblita uagi per recta cucurrit 
signa nec in Borean aut in Noton effugit umbram. 
illa tamen sterilis tellus fecundaque nulli 
arua bono uirus stillantis tabe Medusae 
concipiunt dirosque fero de sanguine rores, 
quos calor adiuuit putrique incoxit harenae. 
hic quae prima caput mouit de puluere tabes 
aspida somniferam tumida ceruice leuauit.  
plenior huc sanguis et crassi gutta ueneni 
decidit; in nulla plus est serpente coactum. 
ipsa caloris egens gelidum non transit in orbem 
sponte sua, Niloque tenus metitur harenas; 
sed quis erit nobis lucri pudor? inde petuntur 
huc Libycae mortes et fecimus aspida mercem. 
at non stare suum miseris passura cruorem 
squamiferos ingens haemorrhois explicat orbes, 
natus et ambiguae coleret qui Syrtidos arua 
chersydros, tractique uia fumante chelydri, 
et semper recto lapsurus limite cenchris 
pluribus ille notis uariatam tinguitur aluum 
quam paruis pictus maculis Thebanus ophites. 
concolor exustis atque indiscretus harenis 
hammodytes, spinaque uagi torquente cerastae, 
et scytale sparsis etiamnunc sola pruinis 
exuuias positura suas, et torrida dipsas, 
et grauis in geminum uergens caput amphisbaena, 
et natrix uiolator aquae, iaculique uolucres, 
et contentus iter cauda sulcare parias, 
oraque distendens auidus fumantia prester, 
ossaque dissoluens cum corpore tabificus seps; 
sibilaque effundens cunctas terrentia pestes, 
ante uenena nocens, late sibi summouet omne 
uolgus et in uacua regnat basiliscus harena. 
uos quoque, qui cunctis innoxia numina terris  
serpitis, aurato nitidi fulgore dracones, 
letiferos ardens facit Africa ducitis altum 
aera cum pinnis, armentaque tota secuti 
rumpitis ingentes amplexi uerbere tauros; 
nec tutus spatio est elephans datis omnia leto, 
nec uobis opus est ad noxia fata ueneno. 
has inter pestes duro Cato milite siccum 
emetitur iter, tot tristia fata suorum 
insolitasque uidens paruo cum uolnere mortes. 
signiferum iuuenem Tyrrheni sanguinis Aulum 
torta caput retro dipsas calcata momordit. 
uix dolor aut sensus dentis fuit, ipsaque leti 
frons caret inuidia nec quicquam plaga minatur. 
ecce, subit uirus tacitum, carpitque medullas 
ignis edax calidaque incendit uiscera tabe. 
ebibit umorem circum uitalia fusum 
pestis et in sicco linguam torrere palato 
coepit; defessos iret qui sudor in artus 
non fuit, atque oculos lacrimarum uena refugit. 
non decus imperii, non maesti iura Catonis 
ardentem tenuere uirum, ne spargere signa 
auderet totisque furens exquireret aruis 
quas poscebat aquas sitiens in corde uenenum. 
ille uel in Tanain missus Rhodanumque Padumque 
arderet Nilumque bibens per rura uagantem. 
accessit morti Libye, fatique minorem 
famam dipsas habet terris adiuta perustis. 
scrutatur uenas penitus squalentis harenae, 
nunc redit ad Syrtes et fluctus accipit ore, 
aequoreusque placet, sed non et sufficit, umor. 
nec sentit fatique genus mortemque ueneni,  
sed putat esse sitim; ferroque aperire tumentis 
sustinuit uenas atque os inplere cruore. 
iussit signa rapi propere Cato discere nulli 
permissum est hoc posse sitim. sed tristior illo 
mors erat ante oculos, miserique in crure Sabelli 
seps stetit exiguus; quem flexo dente tenacem 
auolsitque manu piloque adfixit harenis. 
parua modo serpens, sed qua non ulla cruentae 
tantum mortis habet. nam plagae proxima circum 
fugit rupta cutis pallentiaque ossa retexit; 
iamque sinu laxo nudum sine corpore uolnus. 
membra natant sanie, surae fluxere, sine ullo 
tegmine poples erat, femorum quoque musculus omnis 
liquitur, et nigra destillant inguina tabe. 
dissiluit stringens uterum membrana, fluuntque 
uiscera; nec, quantus toto de corpore debet, 
effluit in terras, saeuum sed membra uenenum 
decoquit, in minimum mors contrahit omnia uirus. 
quidquid homo est, aperit pestis natura profana  
uincula neruorum et laterum textura cauumque 
pectus et abstrusum fibris uitalibus omne 
morte patet. manant umeri fortesque lacerti, 
colla caputque fluunt calido non ocius Austro 
nix resoluta cadit nec solem cera sequetur. 
parua loquor, corpus sanie stillasse perustum 
hoc et flamma potest; sed quis rogus abstulit ossa? 
haec quoque discedunt, putrisque secuta medullas 
nulla manere sinunt rapidi uestigia fati. 
Cinyphias inter pestes tibi palma nocendi est 
eripiunt omnes animam, tu sola cadauer. 
ecce, subit facies leto diuersa fluenti. 
Nasidium Marsi cultorem torridus agri 
percussit prester. illi rubor igneus ora 
succendit, tenditque cutem pereunte figura 
miscens cuncta tumor; toto iam corpore maior 
humanumque egressa modum super omnia membra 
efflatur sanies late pollente ueneno;  
ipse latet penitus congesto corpore mersus, 
nec lorica tenet distenti pectoris auctum. 
spumeus accenso non sic exundat aeno  
undarum cumulus, nec tantos carbasa Coro 
curuauere sinus. tumidos iam non capit artus 
informis globus et confuso pondere truncus. 
intactum uolucrum rostris epulasque daturum 
haud inpune feris non ausi tradere busto 
nondum stante modo crescens fugere cadauer. 
sed maiora parant Libycae spectacula pestes. 
inpressit dentes haemorrhois aspera Tullo, 
magnanimo iuueni miratorique Catonis. 
utque solet pariter totis se fundere signis 
Corycii pressura croci, sic omnia membra 
emisere simul rutilum pro sanguine uirus. 
sanguis erant lacrimae; quaecumque foramina nouit 
umor, ab his largus manat cruor; ora redundant 
et patulae nares; sudor rubet; omnia plenis 
membra fluunt uenis; totum est pro uolnere corpus. 
at tibi, Laeue miser, fixus praecordia pressit 
Niliaca serpente cruor, nulloque dolore 
testatus morsus subita caligine mortem 
accipis et socias somno descendis ad umbras. 
non tam ueloci corrumpunt pocula leto 
stipite quae diro uirgas mentita Sabaeas 
toxica fatilegi carpunt matura Saitae. 
ecce, procul saeuos sterili se robore trunci 
torsit et inmisit iaculum uocat Africa serpens 
perque caput Pauli transactaque tempora fugit.  
nil ibi uirus agit rapuit cum uolnere fatum. 
deprensum est, quae funda rotat quam lenta uolarent, 
quam segnis Scythicae strideret harundinis aer. 
quid prodest miseri basiliscus cuspide Murri 
transactus? uelox currit per tela uenenum 
inuaditque manum; quam protinus ille retecto 
ense ferit totoque semel demittit ab armo, 
exemplarque sui spectans miserabile leti 
stat tutus pereunte manu. quis fata putarit 
scorpion aut uires maturae mortis habere? 
ille minax nodis et recto uerbere saeuos 
teste tulit caelo uicti decus Orionis. 
quis calcare tuas metuat, salpuga, latebras? 
et tibi dant Stygiae ius in sua fila sorores. 
sic nec clara dies nec nox dabat atra quietem 
suspecta miseris in qua tellure iacebant. 
nam neque congestae struxere cubilia frondes 
nec culmis creuere tori, sed corpora fatis 
expositi uoluuntur humo, calidoque uapore 
adliciunt gelidas nocturno frigore pestes, 
innocuosque diu rictus torpente ueneno 
inter membra fouent. nec, quae mensura uiarum 
quisue modus, norunt caelo duce saepe querentes  
reddite, di, clamant miseris quae fugimus arma, 
reddite Thessaliam. patimur cur segnia fata 
in gladios iurata manus? pro Caesare pugnant 
dipsades et peragunt ciuilia bella cerastae. 
ire libet qua zona rubens atque axis inustus 
solis equis; iuuat aetheriis ascribere causis 
quod peream, caeloque mori. nil, Africa, de te 
nec de te, natura, queror tot monstra ferentem 
gentibus ablatum dederas serpentibus orbem, 
inpatiensque solum Cereris cultore negato 
damnasti atque homines uoluisti desse uenenis. 
in loca serpentum nos uenimus accipe poenas 
tu, quisquis superum commercia nostra perosus 
hinc torrente plaga, dubiis hinc Syrtibus orbem 
abrumpens medio posuisti limite mortes. 
per secreta tui bellum ciuile recessus 
uadit, et arcani miles tibi conscius orbis 
claustra ferit mundi. forsan maiora supersunt 
ingressis coeunt ignes stridentibus undis 
et premitur natura poli; set longius istac 
nulla iacet tellus, quam fama cognita nobis  
tristia regna Iubae. quaeremus forsitan istas 
serpentum terras habet hoc solacia caelum 
uiuit adhuc aliquid. patriae non arua requiro 
Europamque alios soles Asiamque uidentem 
qua te parte poli, qua te tellure reliqui, 
Africa? Cyrenis etiamnunc bruma rigebat 
exiguane uia legem conuertimus anni? 
imus in aduersos axes, euoluimur orbe, 
terga damus ferienda Noto; nunc forsitan ipsa est 
sub pedibus iam Roma meis. solacia fati 
haec petimus ueniant hostes, Caesarque sequatur 
qua fugimus. sic dura suos patientia questus 
exonerat. cogit tantos tolerare labores 
summa ducis uirtus, qui nuda fusus harena 
excubat atque omni fortunam prouocat hora. 
omnibus unus adest fatis; quocumque uocatus 
aduolat atque ingens meritum maiusque salute 
contulit, in letum uires; puduitque gementem 
illo teste mori. quod ius habuisset in ipsum 
ulla lues? casus alieno in pectore uincit 
spectatorque docet magnos nil posse dolores. 
uix miseris serum tanto lassata periclo 
auxilium Fortuna dedit. gens unica terras 
incolit a saeuo serpentum innoxia morsu, 
Marmaridae Psylli. par lingua potentibus herbis, 
ipse cruor tutus nullumque admittere uirus 
uel cantu cessante potens. natura locorum  
iussit ut inmunes mixtis serpentibus essent. 
profuit in mediis sedem posuisse uenenis. 
pax illis cum morte data est. fiducia tanta est 
sanguinis, in terras paruus cum decidit infans, 
nequa sit externae Veneris mixtura timentes 
letifica dubios explorant aspide partus. 
utque Iouis uolucer, calido cum protulit ouo 
inplumis natos, solis conuertit ad ortus 
qui potuere pati radios et lumine recto 
sustinuere diem, caeli seruantur in usus, 
qui Phoebo cessere, iacent sic pignora gentis 
Psyllus habet, siquis tactos non horruit angues, 
siquis donatis lusit serpentibus infans. 
nec solum gens illa sua contenta salute 
excubat hospitibus, contraque nocentia monstra 
Psyllus adest populis. qui tum Romana secutus 
signa, simul iussit statui tentoria ductor, 
primum, quas ualli spatium conprendit, harenas 
expurgat cantu uerbisque fugantibus angues. 
ultima castrorum medicatus circumit ignis. 
hic ebulum stridet peregrinaque galbana sudant, 
et tamarix non laeta comas Eoaque costos 
et panacea potens et Thessala centaurea 
peucedanonque sonant flammis Erycinaque thapsos, 
et larices fumoque grauem serpentibus urunt 
habrotonum et longe nascentis cornua cerui. 
sic nox tuta uiris. at, siquis peste diurna 
fata trahit, tunc sunt magicae miracula gentis 
Psyllorumque ingens et rapti pugna ueneni.  
nam primum tacta designat membra saliua, 
quae cohibet uirus retinetque in uolnere pestem; 
plurima tunc uoluit spumanti carmina lingua 
murmure continuo, nec dat suspiria cursus 
uolneris aut minimum patiuntur fata tacere. 
saepe quidem pestis nigris inserta medullis 
excantata fugit; sed, siquod tardius audit 
uirus et elicitum iussumque exire repugnat, 
tum super incumbens pallentia uolnera lambit 
ore uenena trahens et siccat dentibus artus, 
extractamque potens gelido de corpore mortem 
expuit; et cuius morsus superauerit anguis 
iam promptum Psyllis uel gustu nosse ueneni. 
hoc igitur tandem leuior Romana iuuentus 
auxilio late squalentibus errat in aruis. 
bis positis Phoebe flammis, bis luce recepta 
uidit hareniuagum surgens fugiensque Catonem. 
iamque illi magis atque magis durescere puluis 
coepit et in terram Libye spissata redire, 
iamque procul rarae nemorum se tollere frondes, 
surgere congesto non culta mapalia culmo.  
quanta dedit miseris melioris gaudia terrae 
cum primum saeuos contra uidere leones! 
proxima Leptis erat, cuius statione quieta 
exegere hiemem nimbis flammisque carentem. 
Caesar, ut Emathia satiatus clade recessit, 
cetera curarum proiecit pondera soli 
intentus genero; cuius uestigia frustra 
terris sparsa legens fama duce tendit in undas, 
Threiciasque legit fauces et amore notatum 
aequor et Heroas lacrimoso litore turres, 
qua pelago nomen Nepheleias abstulit Helle. 
non Asiam breuioris aquae disterminat usquam 
fluctus ab Europa, quamuis Byzantion arto 
Pontus et ostriferam dirimat Calchedona cursu, 
Euxinumque ferens paruo ruat ore Propontis. 
Sigeasque petit famae mirator harenas 
et Simoentis aquas et Graio nobile busto 
Rhoetion et multum debentis uatibus umbras. 
circumit exustae nomen memorabile Troiae 
magnaque Phoebei quaerit uestigia muri. 
iam siluae steriles et putres robore trunci 
Assaraci pressere domos et templa deorum 
iam lassa radice tenent, ac tota teguntur 
Pergama dumetis etiam periere ruinae. 
aspicit Hesiones scopulos siluaque latentis  
Anchisae thalamos; quo iudex sederit antro, 
unde puer raptus caelo, quo uertice Nais 
luxerit Oenone nullum est sine nomine saxum. 
inscius in sicco serpentem puluere riuum 
transierat, qui Xanthus erat. securus in alto 
gramine ponebat gressus Phryx incola manes  
Hectoreos calcare uetat. discussa iacebant 
saxa nec ullius faciem seruantia sacri 
Herceas monstrator ait non respicis aras? 
o sacer et magnus uatum labor! omnia fato 
eripis et populis donas mortalibus aeuum. 
inuidia sacrae, Caesar, ne tangere famae; 
nam, siquid Latiis fas est promittere Musis, 
quantum Zmyrnaei durabunt uatis honores, 
uenturi me teque legent; Pharsalia nostra 
uiuet, et a nullo tenebris damnabimur aeuo. 
ut ducis inpleuit uisus ueneranda uetustas, 
erexit subitas congestu caespitis aras 
uotaque turicremos non inrita fudit in ignes. 
di cinerum, Phrygias colitis quicumque ruinas, 
Aeneaeque mei, quos nunc Lauinia sedes 
seruat et Alba, lares, et quorum lucet in aris 
ignis adhuc Phrygius, nullique aspecta uirorum 
Pallas, in abstruso pignus memorabile templo, 
gentis Iuleae uestris clarissimus aris 
dat pia tura nepos et uos in sede priore 
rite uocat. date felices in cetera cursus,  
restituam populos; grata uice moenia reddent 
Ausonidae Phrygibus, Romanaque Pergama surgent. 
sic fatus repetit classes et tota secundis 
uela dedit Coris, auidusque urguente procella 
Iliacas pensare moras Asiamque potentem 
praeuehitur pelagoque Rhodon spumante relinquit. 
septima nox Zephyro numquam laxante rudentes 
ostendit Phariis Aegyptia litora flammis. 
sed prius orta dies nocturnam lampada texit 
quam tutas intraret aquas. ibi plena tumultu 
litora et incerto turbatas murmure uoces 
accipit, ac dubiis ueritus se credere regnis 
abstinuit tellure rates. sed dira satelles 
regis dona ferens medium prouectus in aequor 
colla gerit Magni Phario uelamine tecta 
ac prius infanda commendat crimina uoce. 
terrarum domitor, Romanae maxime gentis, 
et, quod adhuc nescis, genero secure perempto, 
rex tibi Pellaeus belli pelagique labores 
donat et Emathiis quod solum defuit armis 
exhibet. absenti bellum ciuile peractum est 
Thessalicas quaerens Magnus reparare ruinas 
ense iacet nostro. tanto te pignore, Caesar, 
emimus; hoc tecum percussum est sanguine foedus. 
accipe regna Phari nullo quaesita cruore, 
accipe Niliaci ius gurgitis, accipe quidquid 
pro Magni ceruice dares; dignumque clientem 
castris crede tuis cui tantum fata licere 
in generum uoluere tuum. nec uile putaris 
hoc meritum, facili nobis quod caede peractum est.  
hospes auitus erat, depulso sceptra parenti 
reddiderat. quid plura feram? tu nomina tanto 
inuenies operi, uel famam consule mundi. 
si scelus est, plus te nobis debere fateris, 
quod scelus hoc non ipse facis. sic fatus opertum 
detexit tenuitque caput. iam languida morte 
effigies habitum noti mutauerat oris. 
non primo Caesar damnauit munera uisu 
auertitque oculos; uoltus, dum crederet, haesit; 
utque fidem uidit sceleris tutumque putauit 
iam bonus esse socer, lacrimas non sponte cadentis 
effudit gemitusque expressit pectore laeto, 
non aliter manifesta potens abscondere mentis 
gaudia quam lacrimis, meritumque inmane tyranni 
destruit et generi mauolt lugere reuolsum 
quam debere caput. qui duro membra senatus 
calcarat uoltu, qui sicco lumine campos 
uiderat Emathios, uni tibi, Magne, negare 
non audet gemitus. o sors durissima fati! 
huncine tu, Caesar, scelerato Marte petisti 
qui tibi flendus erat? nunc mixti foedera tangunt 
te generis? nunc gnata iubet maerere neposque? 
credis apud populos Pompei nomen amantis 
hoc castris prodesse tuis? fortasse tyranni 
tangeris inuidia, captique in uiscera Magni 
hoc alii licuisse doles, quererisque perisse 
uindictam belli raptumque e iure superbi  
uictoris generum. quisquis te flere coegit 
impetus, a uera longe pietate recessit. 
scilicet hoc animo terras atque aequora lustras, 
necubi suppressus pereat gener. o bene rapta 
arbitrio mors ista tuo! quam magna remisit 
crimina Romano tristis fortuna pudori, 
quod te non passa est misereri, perfide, Magni 
uiuentis! nec non his fallere uocibus audet 
adquiritque fidem simulati fronte doloris 
aufer ab aspectu nostro funesta, satelles, 
regis dona tui. peius de Caesare uestrum 
quam de Pompeio meruit scelus; unica belli 
praemia ciuilis, uictis donare salutem, 
perdidimus. quod si Phario germana tyranno 
non inuisa foret, potuissem reddere regi 
quod meruit, fratrique tuum pro munere tali 
misissem, Cleopatra, caput. secreta quid arma 
mouit et inseruit nostro sua tela labori? 
ergo in Thessalicis Pellaeo fecimus aruis 
ius gladio? uestris quaesita licentia regnis? 
non tuleram Magnum mecum Romana regentem 
te, Ptolemaee, feram? frustra ciuilibus armis 
miscuimus gentes, siqua est hoc orbe potestas 
altera quam Caesar, si tellus ulla duorum est. 
uertissem Latias a uestro litore proras 
famae cura uetat, ne non damnasse cruentam 
sed uidear timuisse Pharon. nec fallere uosmet 
credite uictorem nobis quoque tale paratum 
litoris hospitium; ne sic mea colla gerantur 
Thessaliae fortuna facit. maiore profecto  
quam metui poterat discrimine gessimus arma 
exilium generique minas Romamque timebam 
poena fugae Ptolemaeus erat. sed parcimus annis 
donamusque nefas. sciat hac pro caede tyrannus 
nil uenia plus posse dari. uos condite busto 
tanti colla ducis, sed non ut crimina solum 
uestra tegat tellus iusto date tura sepulchro 
et placate caput cineresque in litore fusos 
colligite atque unam sparsis date manibus urnam. 
sentiat aduentum soceri uocesque querentis 
audiat umbra pias. dum nobis omnia praefert, 
dum uitam Phario mauolt debere clienti, 
laeta dies rapta est populis, concordia mundo 
nostra perit. caruere deis mea uota secundis, 
ut te conplexus positis felicibus armis 
adfectus a te ueteres uitamque rogarem, 
Magne, tuam dignaque satis mercede laborum 
contentus par esse tibi. tunc pace fideli 
fecissem ut uictus posses ignoscere diuis, 
fecisses ut Roma mihi. nec talia fatus 
inuenit fletus comitem nec turba querenti 
credidit abscondunt gemitus et pectora laeta 
fronte tegunt, hilaresque nefas spectare cruentum, 
o bona libertas, cum Caesar lugeat, audent.  
LIBER DECIMVS 
Vt primum terras Pompei colla secutus 
attigit et diras calcauit Caesar harenas, 
pugnauit fortuna ducis fatumque nocentis 
Aegypti, regnum Lagi Romana sub arma 
iret, an eriperet mundo Memphiticus ensis 
uictoris uictique caput. tua profuit umbra, 
Magne, tui socerum rapuere a sanguine manes, 
ne populus post te Nilum Romanus amaret. 
inde Paraetoniam fertur securus in urbem 
pignore tam saeui sceleris sua signa secutam. 
sed fremitu uolgi fasces et iura querentis 
inferri Romana suis discordia sensit 
pectora et ancipites animos, Magnumque perisse 
non sibi. tum uoltu semper celante pauorem  
intrepidus superum sedes et templa uetusti 
numinis antiquas Macetum testantia uires 
circumit, et nulla captus dulcedine rerum, 
non auro cultuque deum, non moenibus urbis, 
effossum tumulis cupide descendit in antrum. 
illic Pellaei proles uaesana Philippi, 
felix praedo, iacet, terrarum uindice fato 
raptus sacratis totum spargenda per orbem 
membra uiri posuere adytis; fortuna pepercit 
manibus, et regni durauit ad ultima fatum. 
nam sibi libertas umquam si redderet orbem 
ludibrio seruatus erat, non utile mundo 
editus exemplum, terras tot posse sub uno 
esse uiro. Macetum fines latebrasque suorum 
deseruit uictasque patri despexit Athenas, 
perque Asiae populos fatis urguentibus actus 
humana cum strage ruit gladiumque per omnis 
exegit gentes, ignotos miscuit amnes 
Persarum Euphraten, Indorum sanguine Gangen, 
terrarum fatale malum fulmenque quod omnis 
percuteret pariter populos et sidus iniquum 
gentibus. Oceano classes inferre parabat 
exteriore mari. non illi flamma nec undae 
nec sterilis Libye nec Syrticus obstitit Hammon. 
isset in occasus mundi deuexa secutus 
ambissetque polos Nilumque a fonte bibisset 
occurrit suprema dies, naturaque solum 
hunc potuit finem uaesano ponere regi;  
qui secum inuidia, quo totum ceperat orbem, 
abstulit imperium, nulloque herede relicto 
totius fati lacerandas praebuit urbes. 
sed cecidit Babylone sua Parthoque uerendus. 
pro pudor, Eoi propius timuere sarisas 
quam nunc pila timent populi. licet usque sub Arcton 
regnemus Zephyrique domos terrasque premamus 
flagrantis post terga Noti, cedemus in ortus  
Arsacidum domino. non felix Parthia Crassis 
exiguae secura fuit prouincia Pellae. 
iam Pelusiaco ueniens a gurgite Nili 
rex puer inbellis populi sedauerat iras, 
obside quo pacis Pellaea tutus in aula 
Caesar erat, cum se parua Cleopatra biremi 
corrupto custode Phari laxare catenas 
intulit Emathiis ignaro Caesare tectis, 
dedecus Aegypti, Latii feralis Erinys, 
Romano non casta malo. quantum inpulit Argos 
Iliacasque domos facie Spartana nocenti, 
Hesperios auxit tantum Cleopatra furores. 
terruit illa suo, si fas, Capitolia sistro  
et Romana petit inbelli signa Canopo 
Caesare captiuo Pharios ductura triumphos; 
Leucadioque fuit dubius sub gurgite casus, 
an mundum ne nostra quidem matrona teneret. 
hoc animi nox illa dedit quae prima cubili 
miscuit incestam ducibus Ptolemaida nostris. 
quis tibi uaesani ueniam non donet amoris, 
Antoni, durum cum Caesaris hauserit ignis 
pectus? et in media rabie medioque furore 
et Pompeianis habitata manibus aula 
sanguine Thessalicae cladis perfusus adulter 
admisit Venerem curis, et miscuit armis 
inlicitosque toros et non ex coniuge partus. 
pro pudor, oblitus Magni tibi, Iulia, fratres 
obscaena de matre dedit, partesque fugatas 
passus in extremis Libyae coalescere regnis 
tempora Niliaco turpis dependit amori, 
dum donare Pharon, dum non sibi uincere mauolt. 
quem formae confisa suae Cleopatra sine ullis 
tristis adit lacrimis, simulatum compta dolorem 
qua decuit, ueluti laceros dispersa capillos, 
et sic orsa loqui siqua est, o maxime Caesar, 
nobilitas, Pharii proles clarissima Lagi, 
exul in aeternum sceptris depulsa paternis, 
ni tua restituit ueteri me dextera fato,  
conplector regina pedes. tu gentibus aequum 
sidus ades nostris. non urbes prima tenebo 
femina Niliacas nullo discrimine sexus 
reginam scit ferre Pharos. lege summa perempti 
uerba patris, qui iura mihi communia regni 
et thalamos cum fratre dedit. puer ipse sororem, 
sit modo liber, amat; sed habet sub iure Pothini 
adfectus ensesque suos. nil ipsa paterni 
iuris inire peto culpa tantoque pudore 
solue domum, remoue funesta satellitis arma 
et regem regnare iube. quantosne tumores 
mente gerit famulus! Magni ceruice reuolsa 
iam tibi, sed procul hoc auertant fata, minatur. 
sat fuit indignum, Caesar, mundoque tibique 
Pompeium facinus meritumque fuisse Pothini. 
nequiquam duras temptasset Caesaris aures 
uoltus adest precibus faciesque incesta perorat. 
exigit infandam corrupto iudice noctem. 
pax ubi parta ducis donisque ingentibus empta est, 
excepere epulae tantarum gaudia rerum, 
explicuitque suos magno Cleopatra tumultu 
nondum translatos Romana in saecula luxus. 
ipse locus templi, quod uix corruptior aetas 
extruat, instar erat, laqueataque tecta ferebant  
diuitias crassumque trabes absconderat aurum. 
nec summis crustata domus sectisque nitebat 
marmoribus, stabatque sibi non segnis achates 
purpureusque lapis, totaque effusus in aula 
calcabatur onyx; hebenus Mareotica uastos 
non operit postes sed stat pro robore uili, 
auxilium non forma domus. ebur atria uestit, 
et suffecta manu foribus testudinis Indae 
terga sedent, crebro maculas distincta zmaragdo. 
fulget gemma toris, et iaspide fulua supellex 
stat mensas onerans, uariaque triclinia ueste 
strata micant, Tyrio cuius pars maxima fuco 
cocta diu uirus non uno duxit aeno, 
pars auro plumata nitet, pars ignea cocco, 
ut mos est Phariis miscendi licia telis.  
tum famulae numerus turbae populusque minister. 
discolor hos sanguis, alios distinxerat aetas; 
haec Libycos, pars tam flauos gerit altera crines 
ut nullis Caesar Rheni se dicat in aruis 
tam rutilas uidisse comas; pars sanguinis usti 
torta caput refugosque gerens a fronte capillos; 
nec non infelix ferro mollita iuuentus 
atque exsecta uirum stat contra fortior aetas 
uix ulla fuscante tamen lanugine malas. 
discubuere illic reges maiorque potestas 
Caesar; et inmodice formam fucata nocentem, 
nec sceptris contenta suis nec fratre marito, 
plena maris rubri spoliis, colloque comisque 
diuitias Cleopatra gerit cultuque laborat. 
candida Sidonio perlucent pectora filo, 
quod Nilotis acus conpressum pectine Serum 
soluit et extenso laxauit stamina uelo. 
dentibus hic niueis sectos Atlantide silua 
inposuere orbes, quales ad Caesaris ora 
nec capto uenere Iuba. pro caecus et amens 
ambitione furor, ciuilia bella gerenti 
diuitias aperire suas, incendere mentem 
hospitis armati. non sit licet ille nefando 
Marte paratus opes mundi quaesisse ruina; 
pone duces priscos et nomina pauperis aeui  
Fabricios Curiosque graues, hic ille recumbat 
sordidus Etruscis abductus consul aratris 
optabit patriae talem duxisse triumphum. 
infudere epulas auro, quod terra, quod aer, 
quod pelagus Nilusque dedit, quod luxus inani 
ambitione furens toto quaesiuit in orbe 
non mandante fame; multas uolucresque ferasque 
Aegypti posuere deos, manibusque ministrat 
Niliacas crystallos aquas, gemmaeque capaces 
excepere merum, sed non Mareotidos uuae, 
nobile sed paucis senium cui contulit annis 
indomitum Meroe cogens spumare Falernum. 
accipiunt sertas nardo florente coronas 
et numquam fugiente rosa, multumque madenti 
infudere comae quod nondum euanuit aura 
cinnamon externa nec perdidit aera terrae, 
aduectumque recens uicinae messis amomon. 
discit opes Caesar spoliati perdere mundi 
et gessisse pudet genero cum paupere bellum 
et causas Martis Phariis cum gentibus optat. 
postquam epulis Bacchoque modum lassata uoluptas 
inposuit, longis Caesar producere noctem 
inchoat adloquiis, summaque in sede iacentem  
linigerum placidis conpellat Acorea dictis. 
o sacris deuote senex, quodque arguit aetas 
non neclecte deis, Phariae primordia gentis 
terrarumque situs uolgique edissere mores 
et ritus formasque deum; quodcumque uetustis 
insculptum est adytis profer, noscique uolentes 
prode deos. si Cecropium sua sacra Platona 
maiores docuere tui, quis dignior umquam 
hoc fuit auditu mundique capacior hospes? 
fama quidem generi Pharias me duxit ad urbes, 
sed tamen et uestri; media inter proelia semper 
stellarum caelique plagis superisque uacaui, 
nec meus Eudoxi uincetur fastibus annus. 
sed, cum tanta meo uiuat sub pectore uirtus, 
tantus amor ueri, nihil est quod noscere malim 
quam fluuii causas per saecula tanta latentis 
ignotumque caput spes sit mihi certa uidendi 
Niliacos fontes, bellum ciuile relinquam. 
finierat, contraque sacer sic orsus Acoreus 
fas mihi magnorum, Caesar, secreta parentum 
edere ad hoc aeui populis ignota profanis. 
sit pietas aliis miracula tanta silere; 
ast ego caelicolis gratum reor ire per omnis 
hoc opus et sacras populis notescere leges. 
sideribus, quae sola fugam moderantur Olympi 
occurruntque polo, diuersa potentia prima 
mundi lege data est. sol tempora diuidit aeui,  
mutat nocte diem, radiisque potentibus astra 
ire uetat cursusque uagos statione moratur; 
luna suis uicibus Tethyn terrenaque miscet; 
frigida Saturno glacies et zona niualis 
cessit; habet uentos incertaque fulmina Mauors; 
sub Ioue temperies et numquam turbidus aer; 
at fecunda Venus cunctarum semina rerum 
possidet; inmensae Cyllenius arbiter undaest. 
hunc ubi pars caeli tenuit, qua mixta Leonis 
sidera sunt Cancro, rapidos qua Sirius ignes 
exerit et uarii mutator circulus anni 
Aegoceron Cancrumque tenet, cui subdita Nili 
ora latent, quae cum dominus percussit aquarum 
igne superiecto, tunc Nilus fonte soluto,  
exit ut Oceanus lunaribus incrementis, 
iussus adest, auctusque suos non ante coartat 
quam nox aestiuas a sole receperit horas. 
uana fides ueterum, Nilo, quod crescat in arua, 
Aethiopum prodesse niues. non Arctos in illis 
montibus aut Boreas. testis tibi sole perusti 
ipse color populi calidique uaporibus Austri. 
adde quod omne caput fluuii, quodcumque soluta 
praecipitat glacies, ingresso uere tumescit 
prima tabe niuis Nilus neque suscitat undas 
ante Canis radios nec ripis alligat amnem 
ante parem nocti Libra sub iudice Phoebum. 
inde etiam leges aliarum nescit aquarum, 
nec tumet hibernus, cum longe sole remoto 
officiis caret unda suis dare iussus iniquo 
temperiem caelo mediis aestatibus exit  
sub torrente plaga, neu terras dissipet ignis 
Nilus adest mundo contraque incensa Leonis 
ora tumet Cancroque suam torrente Syenen 
inploratus adest, nec campos liberat undis 
donec in autumnum declinet Phoebus et umbras 
extendat Meroe. quis causas reddere possit? 
sic iussit natura parens discurrere Nilum, 
sic opus est mundo. Zephyros quoque uana uetustas 
his ascripsit aquis, quorum stata tempora flatus 
continuique dies et in aera longa potestas,  
uel quod ab occiduo depellunt nubila caelo 
trans Noton et fluuio cogunt incumbere nimbos, 
uel quod aquas totiens rumpentis litora Nili 
adsiduo feriunt coguntque resistere fluctu 
ille mora cursus aduersique obice ponti 
aestuat in campos. sunt qui spiramina terris 
esse putent magnosque cauae conpagis hiatus. 
commeat hac penitus tacitis discursibus unda 
frigore ab Arctoo medium reuocata sub axem, 
cum Phoebus pressit Meroen tellusque perusta 
illuc duxit aquas; trahitur Gangesque Padusque 
per tacitum mundi tunc omnia flumina Nilus 
uno fonte uomens non uno gurgite perfert. 
rumor ab Oceano, qui terras alligat omnes, 
exundante procul uiolentum erumpere Nilum 
aequoreosque sales longo mitescere tractu. 
nec non Oceano pasci Phoebumque polosque 
credimus hunc, calidi tetigit cum bracchia Cancri, 
sol rapit, atque undae plus quam quod digerat aer 
tollitur; hoc noctes referunt Niloque profundunt. 
ast ego, si tantam ius est mihi soluere litem, 
quasdam, Caesar, aquas post mundi sera peracti 
saecula concussis terrarum erumpere uenis  
non id agente deo, quasdam conpage sub ipsa 
cum toto coepisse reor, quas ille creator 
atque opifex rerum certo sub iure coercet. 
quae tibi noscendi Nilum, Romane, cupido est, 
et Phariis Persisque fuit Macetumque tyrannis, 
nullaque non aetas uoluit conferre futuris 
notitiam; sed uincit adhuc natura latendi. 
summus Alexander regum, quem Memphis adorat, 
inuidit Nilo, misitque per ultima terrae 
Aethiopum lectos illos rubicunda perusti 
zona poli tenuit; Nilum uidere calentem. 
uenit ad occasus mundique extrema Sesostris 
et Pharios currus regum ceruicibus egit; 
ante tamen uestros amnes, Rhodanumque Padumque, 
quam Nilum de fonte bibit. uaesanus in ortus 
Cambyses longi populos peruenit ad aeui, 
defectusque epulis et pastus caede suorum 
ignoto te, Nile, redit. non fabula mendax 
ausa loqui de fonte tuo est. ubicumque uideris 
quaereris, et nulli contingit gloria genti 
ut Nilo sit laeta suo. tua flumina prodam, 
qua deus undarum celator, Nile, tuarum 
te mihi nosse dedit. medio consurgis ab axe; 
ausus in ardentem ripas attollere Cancrum 
in Borean is rectus aquis mediumque Booten 
cursus in occasus flexu torquetur et ortus,  
nunc Arabum populis, Libycis nunc aequus harenis, 
teque uident primi, quaerunt tamen hi quoque, Seres, 
Aethiopumque feris alieno gurgite campos, 
et te terrarum nescit cui debeat orbis. 
arcanum natura caput non prodidit ulli, 
nec licuit populis paruum te, Nile, uidere, 
amouitque sinus et gentes maluit ortus 
mirari quam nosse tuos. consurgere in ipsis 
ius tibi solstitiis, aliena crescere bruma 
atque hiemes adferre tuas, solique uagari 
concessum per utrosque polos. hic quaeritur ortus, 
illic finis aquae. late tibi gurgite rupto 
ambitur nigris Meroe fecunda colonis, 
laeta comis hebeni, quae quamuis arbore multa 
frondeat aestatem nulla sibi mitigat umbra, 
linea tam rectum mundi ferit illa Leonem. 
inde plagas Phoebi damnum non passus aquarum 
praeueheris sterilesque diu metiris harenas, 
nunc omnes unum uires collectus in amnem, 
nunc uagus et spargens facilem tibi cedere ripam. 
rursus multifidas reuocat piger alueus undas, 
qua dirimunt Arabum populis Aegyptia rura  
regni claustra Philae. mox te deserta secantem, 
qua iungunt nostrum rubro commercia ponto, 
mollis lapsus agit. quis te tam lene fluentem 
moturum totas uiolenti gurgitis iras, 
Nile, putet? sed, cum lapsus abrupta uiarum 
excepere tuos et praecipites cataractae 
ac nusquam uetitis ullas obsistere cautes 
indignaris aquis, spuma tunc astra lacessis, 
cuncta fremunt undis, ac multo murmure montis 
spumeus inuitis canescit fluctibus amnis. 
hinc, Abaton quam nostra uocat ueneranda uetustas,  
terra potens primos sentit percussa tumultus 
et scopuli, placuit fluuii quos dicere uenas, 
quod manifesta noui primum dant signa tumoris. 
hinc montes natura uagis circumdedit undis, 
qui Libyae te, Nile, negent; quos inter in alta 
it conualle tacens iam moribus unda receptis. 
prima tibi campos permittit apertaque Memphis 
rura modumque uetat crescendi ponere ripas. 
sic uelut in tuta securi pace trahebant 
noctis iter mediae. sed non uaesana Pothini 
mens inbuta semel sacra iam caede uacabat 
a scelerum motu Magno nihil ille perempto 
iam putat esse nefas; habitant sub pectore manes 
ultricesque deae dant in noua monstra furorem. 
dignatur uiles isto quoque sanguine dextras 
quo Fortuna parat uictos perfundere patres, 
poenaque ciuilis belli, uindicta senatus 
paene data est famulo. procul hoc auertite, fata, 
crimen, ut haec Bruto ceruix absente secetur. 
in scelus it Pharium Romani poena tyranni, 
exemplumque perit. struit audax inrita fatis 
nec parat occultae caedem committere fraudi 
inuictumque ducem detecto Marte lacessit. 
tantum animi delicta dabant, ut colla ferire 
Caesaris et socerum iungi tibi, Magne, iuberet; 
atque haec dicta monet famulos perferre fideles 
ad Pompeianae socium sibi caedis Achillam, 
quem puer inbellis cunctis praefecerat armis  
et dederat ferrum, nullo sibi iure retento, 
in cunctos in seque simul. tu mollibus inquit 
nunc incumbe toris et pinguis exige somnos 
inuasit Cleopatra domum, nec prodita tantum est 
sed donata Pharos. cessas accurrere solus 
ad dominae thalamos? nubit soror inpia fratri, 
nam Latio iam nupta duci est, interque maritos 
discurrens Aegypton habet Romamque meretur. 
expugnare senem potuit Cleopatra uenenis 
crede, miser, puero, quem nox si iunxerit una 
et semel amplexus incesto pectore passus 
hauserit obscaenum titulo pietatis amorem, 
meque tuumque caput per singula forsitan illi 
oscula donabit. crucibus flammisque luemus 
si fuerit formonsa soror. nil undique restat 
auxilii rex hinc coniunx, hinc Caesar adulter. 
et sumus, ut fatear, tam saeua iudice sontes 
quem non e nobis credit Cleopatra nocentem 
a quo casta fuit? per te quod fecimus una 
perdidimusque nefas, perque ictum sanguine Magni 
foedus, ades; subito bellum molire tumultu, 
inrue; nocturnas rumpamus funere taedas 
crudelemque toris dominam mactemus in ipsis 
cum quocumque uiro. nec nos deterreat ausis 
Hesperii fortuna ducis, quae sustulit illum 
inposuitque orbi communis gloria nobis, 
nos quoque sublimes Magnus facit. aspice litus, 
spem nostri sceleris; pollutos consule fluctus 
quid liceat nobis, tumulumque e puluere paruo 
aspice Pompei non omnia membra tegentem.  
quem metuis, par huius erat. non sanguine clari 
quid refert? nec opes populorum et regna mouemus 
ad scelus ingentis fati sumus. attrahit illos 
in nostras fortuna manus en, altera uenit 
uictima nobilior. placemus caede secunda 
Hesperias gentes iugulus mihi Caesaris haustus 
hoc praestare potest, Pompei caede nocentis 
ut populus Romanus amet. quid nomina tanta 
horremus uiresque ducis, quibus ille relictis 
miles erit? nox haec peraget ciuilia bella 
inferiasque dabit populis et mittet ad umbras 
quod debetur adhuc mundo caput. ite feroces 
Caesaris in iugulum; praestet Lagea iuuentus 
hoc regi, Romana sibi. tu parce morari. 
plenum epulis madidumque mero Venerique paratum 
inuenies aude, superi tot uota Catonum 
Brutorumque tibi tribuent. non lentus Achillas 
suadenti parere nefas haud clara mouendis, 
ut mos, signa dedit castris nec prodidit arma 
ullius clangore tubae temere omnia saeui 
instrumenta rapit belli. pars maxima turbae 
plebis erat Latiae, sed tanta obliuio mentis 
cepit in externos corrupto milite mores 
ut duce sub famulo iussuque satellitis irent 
quos erat indignum Phario parere tyranno. 
nulla fides pietasque uiris qui castra secuntur,  
uenalesque manus; ibi fas ubi proxima merces 
aere merent paruo, iugulumque in Caesaris ire  
non sibi dant. pro fas! ubi non ciuilia bella 
inuenit imperii fatum miserabile nostri? 
Thessaliae subducta acies in litore Nili 
more furit patrio. quid plus te, Magne, recepto 
ausa foret Lagea domus? dat scilicet omnis 
dextera quod debet superis, nullique uacare 
fas est Romano. Latium sic scindere corpus 
dis placitum non in soceri generique fauorem 
discedunt populi; ciuilia bella satelles 
mouit, et in partem Romani uenit Achillas; 
et nisi fata manus a sanguine Caesaris arcent 
hae uincent partes. aderat maturus uterque, 
et districta epulis ad cunctas aula patebat 
insidias, poteratque cruor per regia fundi 
pocula Caesareus mensaeque incumbere ceruix. 
sed metuunt belli trepidos in nocte tumultus, 
ne caedes confusa manu permissaque fatis 
te, Ptolemaee, trahat. tanta est fiducia ferri, 
non rapuere nefas; summi contempta facultas 
est operis; uisum famulis reparabile damnum 
illam mactandi dimittere Caesaris horam. 
seruatur poenas in aperta luce daturus; 
donata est nox una duci, uixitque Pothini 
munere Phoebeos Caesar dilatus in ortus. 
Lucifer a Casia prospexit rupe diemque 
misit in Aegypton primo quoque sole calentem, 
cum procul a muris acies non sparsa maniplis  
nec uaga conspicitur, sed iustos qualis ad hostes 
recta fronte uenit passuri comminus arma 
laturique ruunt. at Caesar moenibus urbis 
diffisus foribus clausae se protegit aulae 
degeneres passus latebras. nec tota uacabat 
regia conpresso minima collegerat arma 
parte domus. tangunt animos iraeque metusque, 
et timet incursus indignaturque timere. 
sic fremit in paruis fera nobilis abdita claustris 
et frangit rabidos praemorso carcere dentes, 
nec secus in Siculis fureret tua flamma cauernis, 
obstrueret summam siquis tibi, Mulciber, Aetnam. 
audax Thessalici nuper qui rupe sub Haemi 
Hesperiae cunctos proceres aciemque senatus 
Pompeiumque ducem causa sperare uetante 
non timuit fatumque sibi promisit iniquum, 
expauit seruile nefas, intraque penates 
obruitur telis. quem non uiolasset Alanus, 
non Scytha, non fixo qui ludit in hospite Maurus, 
hic, cui Romani spatium non sufficit orbis, 
paruaque regna putet Tyriis cum Gadibus Indos, 
ceu puer inbellis uel captis femina muris, 
quaerit tuta domus; spem uitae in limine clauso 
ponit, et incerto lustrat uagus atria cursu, 
non sine rege tamen, quem ducit in omnia secum 
sumpturus poenas et grata piacula morti  
missurusque tuum, si non sint tela nec ignes, 
in famulos, Ptolemaee, caput. sic barbara Colchis 
creditur ultorem metuens regnique fugaeque 
ense suo fratrisque simul ceruice parata 
expectasse patrem. cogunt tamen ultima rerum 
spem pacis temptare ducem, missusque satelles 
regius, ut saeuos absentis uoce tyranni 
corriperet famulos, quo bellum auctore mouerent. 
sed neque ius mundi ualuit nec foedera sancta 
gentibus, orator regis pacisque sequester 
quin caderet ferro. quamquam quis talia facta 
aestimat in numero scelerum ponenda tuorum, 
tot monstris Aegypte nocens? non Thessala tellus 
uastaque regna Iubae, non Pontus et inpia signa 
Pharnacis et gelido circumfluus orbis Hibero 
tantum ausus scelerum, non Syrtis barbara, quantum 
deliciae fecere tuae. premit undique bellum, 
inque domum iam tela cadunt quassantque penates. 
non aries uno moturus limina pulsu 
fracturusque domum, non ulla est machina belli, 
nec flammis mandatur opus; sed caeca iuuentus 
consilii uastos ambit diuisa penates, 
et nusquam totis incursat uiribus agmen. 
fata uetant, murique uicem Fortuna tuetur. 
nec non et ratibus temptatur regia, qua se  
protulit in medios audaci margine fluctus 
luxuriosa domus. sed adest defensor ubique 
Caesar et hos aditus gladiis, hos ignibus arcet, 
obsessusque gerit, tanta est constantia mentis, 
expugnantis opus. piceo iubet unguine tinctas 
lampadas inmitti iunctis in uela carinis; 
nec piger ignis erat per stuppea uincula perque 
manantis cera tabulas, et tempore eodem 
transtraque nautarum summique arsere ceruchi. 
iam prope semustae merguntur in aequora classes, 
iamque hostes et tela natant. nec puppibus ignis 
incubuit solis; sed quae uicina fuere 
tecta mari longis rapuere uaporibus ignem, 
et cladem fouere Noti, percussaque flamma 
turbine non alio motu per tecta cucurrit 
quam solet aetherio lampas decurrere sulco 
materiaque carens atque ardens aere solo. 
illa lues paulum clausa reuocauit ab aula 
urbis in auxilium populos. nec tempora cladis 
perdidit in somnos, sed caeca nocte carinis 
insiluit Caesar semper feliciter usus 
praecipiti cursu bellorum, et tempore rapto  
nunc claustrum pelagi cepit Pharon. insula quondam 
in medio stetit illa mari sub tempore uatis 
Proteos, at nunc est Pellaeis proxima muris. 
illa duci geminos bellorum praestitit usus. 
abstulit excursus et fauces aequoris hosti 
Caesar et auxiliis ut uidit libera ponti 
ostia, non fatum meriti poenasque Pothini 
distulit ulterius. sed non, qua debuit, ira, 
non cruce, non flammis rapuit, non dente ferarum 
heu facinus, gladio ceruix male caesa pependit 
Magni morte perit. nec non subrepta paratis 
a famulo Ganymede dolis peruenit ad hostis 
Caesaris Arsinoe; quae castra carentia rege 
ut proles Lagea tenet, famulumque tyranni 
terribilem iusto transegit Achillea ferro. 
altera, Magne, tuis iam uictima mittitur umbris; 
nec satis hoc Fortuna putat. procul absit ut ista 
uindictae sit summa tuae. non ipse tyrannus 
sufficit in poenas, non omnis regia Lagi 
dum patrii ueniant in uiscera Caesaris enses 
Magnus inultus erit. sed non auctore furoris 
sublato cecidit rabies; nam rursus in arma 
auspiciis Ganymedis eunt ac multa secundo  
proelia Marte gerunt. potuit discrimine summo 
Caesaris una dies in famam et saecula mitti. 
molis in exiguae spatio stipantibus armis 
dum parat in uacuas Martem transferre carinas, 
dux Latius tota subitus formidine belli 
cingitur hinc densae praetexunt litora classes, 
hinc tergo insultant pedites. uia nulla salutis, 
non fuga, non uirtus; uix spes quoque mortis honestae. 
non acie fusa nec magnae stragis aceruis 
uincendus tum Caesar erat sed sanguine nullo. 
captus sorte loci pendet; dubiusque timeret 
optaretne mori respexit in agmine denso 
Scaeuam perpetuae meritum iam nomina famae 
ad campos, Epidamne, tuos, ubi solus apertis 
obsedit muris calcantem moenia Magnum.  