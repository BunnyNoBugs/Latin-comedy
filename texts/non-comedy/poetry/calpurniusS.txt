BUCOLICA I Corydon, Ornytus 
Corydon Nondum Solis equos declinis mitigat aestas, 
quamvis et madidis incumbant prela racemis 
et spument rauco ferventia musta susurro. 
cernis ut ecce pater quas tradidit, Ornyte, vaccae 
molle sub hirsuta latus explicuere genista? 
nos quoque vicinis cur non succedimus umbris? 
torrida cur solo defendimus ora galero? 
Ornytus Hoc potius, frater Corydon, nemus, antra petamus 
ista patris Fauni, graciles ubi pinea denset  
silva comas rapidoque caput levat obvia soli, 
bullantes ubi fagus aquas radice sub ipsa 
protegit et ramis errantibus implicat umbras. 
Corydon Quo me cumque vocas, sequor, Ornyte; nam mea Leuce, 
dum negat amplexus nocturnaque gaudia nobis, 
pervia cornigeri fecit sacraria Fauni. 
prome igitur calamos et si qua recondita servas; 
nec tibi defuerit mea fistula, quam mihi nuper 
matura docilis compegit arundine Ladon. 
Ornytus Et iam captatae pariter successimus umbrae. 
sed quaenam sacra descripta est pagina fago,  
quam modo nescio quis properanti falce notavit? 
aspicis ut virides etiam nunc littera rimas 
servet et arenti nondum se laxet hiatu? 
Corydon Ornyte, fer propius tua lumina tu potes alto 
cortice descriptos citius percurrere versus; 
nam tibi longa satis pater internodia largus 
procerumque dedit mater non invida corpus. 
Ornytus Non pastor, non haec triviali more viator, 
sed deus ipse canit nihil armentale resultat, 
nec montana sacros distinguunt iubila versus.  
Corydon Mira refers; sed rumpe moras oculoque sequaci 
quam primum nobis divinum perlege carmen. 
Ornytus Qui iuga, qui silvas tueor, satus aethere Faunus, 
haec populis ventura cano iuvat arbore sacra 
laeta patefactis incidere carmina fatis. 
vos o praecipue nemorum gaudete coloni, 
vos populi gaudete mei licet omne vagetur 
securo custode pecus nocturnaque pastor 
claudere fraxinea nolit praesaepia crate, 
non tamen insidias praedator ovilibus ullas 
afferet aut laxis abiget iumenta capistris. 
aurea secura cum pace renascitur aetas 
et redit ad terras tandem squalore situque 
alma Themis posito iuvenemque beata sequuntur 
saecula, maternis causam qui vicit Iulis.  
dum populos deus ipse reget, dabit impia victas 
post tergum Bellona manus spoliataque telis 
in sua vesanos torquebit viscera morsus 
et modo quae toto civilia distulit orbe, 
secum bella geret nullos iam Roma Philippos 
deflebit, nullos ducet captiva triumphos; 
omnia Tartareo subigentur carcere bella 
inmergentque caput tenebris lucemque timebunt. 
candida Pax aderit, nec solum candida vultu, 
qualis saepe fuit, quae libera Marte professo, 
quae domito procul hoste, tamen grassantibus armis 
publica diffudit tacito discordia ferro  
omne procul vitium simulatae cedere pacis 
iussit et insanos Clementia contudit enses. 
nulla catenati feralis pompa senatus 
carnificum lassabit opus, nec carcere pleno 
infelix raros numerabit curia patres. 
plena quies aderit, quae stricti nescia ferri 
altera Saturni referet Latialia regna, 
altera regna Numae, qui primus ovantia caede 
agmina, Romuleis et adhuc ardentia castris, 
pacis opus docuit iussitque silentibus armis 
inter sacra tubas, non inter bella, sonare. 
iam nec adumbrati faciem mercatus honoris 
nec vacuos tacitus fasces et inane tribunal 
accipiet consul; sed legibus omne reductis 
ius aderit moremque fori vultumque priorem 
reddet et afflictum melior deus auferet aevum. 
exsultet quaecumque Notum gens ima iacentem 
erectumve colit Boream, quaecumque vel ortu  
vel patet occasu mediove sub aethere fervit. 
cernitis ut puro nox iam vicesima caelo 
fulgeat et placida radiantem luce cometem 
proferat? ut liquidum niteat sine vulnere sidus? 
numquid utrumque polum, sicut solet, igne cruento 
spargit et ardenti scintillat sanguine lampas? 
at quondam non talis erat, cum Caesare rapto 
indixit miseris fatalia civibus arma. 
scilicet ipse deus Romanae pondera molis 
fortibus excipiet sic inconcussa lacertis, 
ut neque translati sonitu fragor intonet orbis  
nec prius ex meritis defunctos Roma penates 
censeat, occasus nisi cum respexerit ortus. 
Corydon Ornyte, iam dudum velut ipso numine plenum 
me quatit et mixtus subit inter gaudia terror. 
sed bona facundi veneremur numina Fauni. 
Ornytus Carmina, quae nobis deus obtulit ipse canenda, 
dicamus teretique sonum modulemur avena 
forsitan Augustas feret haec Meliboeus ad aures.  
II Idas, Astacus, Thyrsis 
Intactam Crocalen puer Astacus et puer Idas, 
Idas lanigeri dominus gregis, Astacus horti, 
dilexere diu, formosus uterque nec impar 
voce sonans. hi cum terras gravis ureret aestas, 
ad gelidos fontes et easdem forte sub ulmos 
conveniunt dulcique simul contendere cantu 
pignoribusque parant placet, hic ut vellera septem, 
ille sui victus ne messem vindicet horti; 
et magnum certamen erat sub iudice Thyrsi. 
affuit omne genus pecudum, genus omne ferarum 
et quodcumque vagis altum ferit aera pennis.  
convenit umbrosa quicumque sub ilice lentus 
pascit oves, Faunusque pater Satyrique bicornes; 
affuerunt sicco Dryades pede, Naides udo, 
et tenuere suos properantia flumina cursus; 
desistunt tremulis incurrere frondibus Euri 
altaque per totos fecere silentia montes. 
omnia cessabant, neglectaque pascua tauri 
calcabant, illis etiam certantibus ausa est 
daedala nectareos apis intermittere flores. 
iamque sub annosa medius consederat umbra 
Thyrsis et o pueri, me iudice pignora dixit 
irrita sint moneo satis hoc mercedis habete, 
si laudem victor, si fert opprobria victus. 
et nunc alternos magis ut distinguere cantus  
possitis, ter quisque manus iactate micantes. 
nec mora decernunt digitis, prior incipit Idas. 
Idas Me Silvanus amat, dociles mihi donat avenas 
et mea frondenti circumdat tempora taeda. 
ille etiam parvo dixit mihi non leve carmen 
iam levis obliqua crescat tibi fistula canna. 
Astacus Et mihi Flora comas pallenti gramine pingit 
et matura mihi Pomona sub arbore ludit.  
accipe dixerunt Nymphae puer, accipe fontes 
iam potes irriguos nutrire canalibus hortos. 
Idas Me docet ipsa Pales cultum gregis, ut niger albae 
terga maritus ovis nascenti mutet in agna, 
quae neque diversi speciem servare parentis 
possit et ambiguo testetur utrumque colore. 
Astacus Non minus arte mea mutabilis induit arbos 
ignotas frondes et non genitalia poma. 
ars mea nunc malo pira temperat et modo cogit 
insita praecoquibus subrepere persica prunis. 
Idas Me teneras salices iuvat aut oleastra putare 
et gregibus portare novis, ut carpere frondes 
condiscant primoque recidere gramina morsu, 
ne depulsa vagas quaerat fetura parentes.  
Astacus At mihi cum vulsis radicibus arida tellus 
pangitur, irriguo perfunditur area fonte 
et satiatur aqua, sucos ne forte priores 
languida mutata quaerant plantaria terra. 
Idas O si qui Crocalen deus afferat! hunc ego terris, 
hunc ego sideribus solum regnare fatebor; 
decernamque nemus dicamque sub arbore numen 
hac erit; ite procul sacer est locus ite profani. 
Astacus Urimur in Crocalen si quis mea vota deorum 
audiat, huic soli, virides qua gemmeus undas 
fons agit et tremulo percurrit lilia rivo, 
inter pampineas ponetur faginus ulmos.  
Idas Ne contemne casas et pastoralia tecta 
rusticus est, fateor, sed non et barbarus Idas. 
saepe vaporato mihi caespite palpitat agnus, 
saepe cadit festis devota Parilibus agna. 
Astacus Nos quoque pomiferi Laribus consuevimus horti 
mittere primitias et figere liba Priapo, 
rorantesque favos damus et liquentia mella; 
nec sunt grata minus, quam si caper imbuat aras. 
Idas Mille sub uberibus balantes pascimus agnas, 
totque Tarentinae praestant mihi uellera matres; 
per totum niveus premitur mihi caseus annum 
si venias, Crocale, totus tibi serviet annus.  
Astacus Qui numerare velit, quam multa sub arbore nostra 
poma legam, tenues citius numerabit harenas. 
semper holus metimus, nec bruma nec impedit aestas 
si venias, Crocale, totus tibi serviet hortus.  
Idas Quamvis siccus ager languentes excoquat herbas, 
sume tamen calathos nutanti lacte coactos 
vellera tunc dabimus, cum primum tempus apricum 
surget et a tepidis fiet tonsura Kalendis. 
Astacus At nos, quos etiam praetorrida munerat aestas, 
mille renidenti dabimus tibi cortice chias,  
castaneasque nuces totidem, cum sole Decembri 
maturis nucibus virides rumpentur echinni. 
Idas Num, precor, informis videor tibi? num gravis annis? 
decipiorque miser, quotiens mollissima tango 
ora manu primique sequor vestigia floris 
nescius et gracili digitos lanugine fallo? 
Astacus Fontibus in liquidis quotiens me conspicor, ipse 
admiror totiens. etenim sic flore iuventae 
induimur vultus, ut in arbore saepe notaui 
cerea sub tenui lucere cydonia lana.  
Idas Carmina poscit amor nec fistula cedit amori, 
sed fugit ecce dies revocatque crepuscula vesper. 
hinc tu, Daphni, greges, illinc agat Alphesiboeus. 
Astacus Iam resonant frondes, iam cantibus obstrepit arbos 
i procul, i, Doryla, plenumque reclude canalem 
et sine iam dudum sitientes irriget hortos. 
Vix ea finierant, senior cum talia Thyrsis 
este pares et ob hoc concordes vivite; nam vos 
et decor et cantus et amor sociavit et aetas.  
III Iollas, Lycidas 
Iollas Numquid in hac, Lycida, vidisti forte iuvencam 
valle meam? solet ista tuis occurrere tauris, 
et iam paene duas, dum quaeritur, eximit horas; 
nec tamen apparet, duris ego perdita ruscis 
iam dudum nullis dubitavi crura rubetis 
scindere, nec quicquam post tantum sanguinis egi. 
Lycidas Non satis attendi nec enim vacat. uror, Iolla, 
uror, et inmodice Lycidan ingrata reliquit 
Phyllis amatque novum post tot mea munera Mopsum.  
Iollas Mobilior ventis o femina! sic tua Phyllis 
quae sibi, nam memini, si quando solus abesses, 
mella etiam sine te iurabat amara videri. 
Lycidas Altius ista querar, si forte vacabis, Iolla. 
has pete nunc salices et laevas flecte sub ulmos. 
nam cum prata calent, illic requiescere noster 
taurus amat gelidaque iacet spatiosus in umbra 
et matutinas revocat palearibus herbas. 
Iollas Non equidem, Lycida, quamvis contemptus abibo. 
Tityre, quas dixit, salices pete solus et illinc, 
si tamen invenies, deprensam verbere multo 
huc age; sed fractum referas hastile memento.  
nunc age dic, Lycida, quae vos tam magna tulere 
iurgia? quis vestro deus intervenit amori? 
Lycidas Phyllide contentus sola tu testis, Iolla 
Callirhoen sprevi, quamvis cum dote rogaret 
en sibi cum Mopso calamos intexere cera 
incipit et puero comitata sub ilice cantat. 
haec ego cum vidi, fateor, sic intimus arsi, 
ut nihil ulterius tulerim. nam protinus ambas 
diduxi tunicas et pectora nuda cecidi. 
Alcippen irata petit dixitque relicto, 
improbe, te, Lycida, Mopsum tua Phyllis amabit. 
nunc penes Alcippen manet ac ne forte negetur,  
a! vereor; nec tam nobis ego Phyllida reddi 
exopto quam cum Mopso iurgetur anhelo. 
Iollas A te coeperunt tua iurgia; tu prior illi 
victas tende manus; decet indulgere puellae, 
vel cum prima nocet. si quid mandare iuvabit, 
sedulus iratae contingam nuntius aures. 
Lycidas Iam dudum meditor, quo Phyllida carmine placem. 
forsitan audito poterit mitescere cantu; 
et solet illa meas ad sidera ferre Camenas. 
Iollas Dic age; nam cerasi tua cortice verba notabo 
et decisa feram rutilanti carmina libro.  
Lycidas Has tibi, Phylli, preces iam pallidus, hos tibi cantus 
dat Lycidas, quos nocte miser modulatur acerba, 
dum flet et excluso disperdit lumina somno. 
non sic destricta macrescit turdus oliva, 
non lepus, extremas legulus cum sustulit uvas, 
ut Lycidas domina sine Phyllide tabidus erro. 
te sine, vae misero, mihi lilia nigra videntur 
nec sapiunt fontes et acescunt vina bibenti. 
at si tu venias, et candida lilia fient 
et sapient fontes et dulcia vina bibentur. 
ille ego sum Lycidas, quo te cantante solebas 
dicere felicem, cui dulcia saepe dedisti 
oscula nec medios dubitasti rumpere cantus 
atque inter calamos errantia labra petisti. 
a dolor! et post haec placuit tibi torrida Mopsi 
vox et carmen iners et acerbae stridor avenae? 
quem sequeris? quem, Phylli, fugis? formosior illo  
dicor, et hoc ipsum mihi tu iurare solebas. 
sum quoque divitior certaverit ille tot haedos 
pascere quot nostri numerantur vespere tauri. 
quid tibi, quae nosti, referam? scis, optima Phylli, 
quam numerosa meis siccetur bucula mulctris 
et quam multa suos suspendat ad ubera natos. 
sed mihi nec gracili sine te fiscella salicto 
texitur et nullo tremuere coagula lacte. 
quod si dura times etiam nunc verbera, Phylli, 
tradimus ecce manus licet illae vimine torto, 
sic licet et lenta post tergum vite domentur, 
ut mala nocturni religavit bracchia Mopsi 
Tityrus et furem medio suspendit ovili. 
accipe, ne dubites meruit manus utraque poenas.  
his tamen, his isdem manibus tibi saepe palumbes, 
saepe etiam leporem decepta matre paventem 
misimus in gremium; per me tibi lilia prima 
contigerant primaeque rosae; vixdum bene florem 
degustabat apis, tu cingebare coronis. 
aurea sed forsan mendax tibi munera iactat, 
qui metere occidua ferales nocte lupinos 
dicitur et cocto pensare legumine panem 
qui sibi tunc felix, tunc fortunatus habetur, 
vilia cum subigit manualibus hordea saxis. 
quod si turpis amor precibus, quod abominor, istis 
obstiterit, laqueum miseri nectemus ab illa 
ilice, quae nostros primum violavit amores. 
hi tamen ante mala figentur in arbore versus 
credere, pastores, levibus nolite puellis;  
Phyllida Mopsus habet, Lycidan habet ultima rerum. 
Nunc age, si quicquam miseris succurris, Iolla, 
perfer et exora modulato Phyllida cantu. 
ipse procul stabo vel acuta carice tectus 
vel propius latitans vicina saepe sub horti. 
Iollas Ibimus et veniet, nisi me praesagia fallunt. 
nam bonus a dextro fecit mihi Tityrus omen, 
qui venit inventa non irritus ecce iuvenca.  
IV Meliboeus, Corydon, Amyntas 
Meliboeus Quid tacitus, Corydon, vultuque subinde minaci 
quidve sub hac platano, quam garrulus astrepit umor, 
insueta statione sedes? iuvat umida forsan 
ripa levatque diem vicini spiritus amnis? 
Corydon Carmina iam dudum, non quae nemorale resultent, 
volvimus, o Meliboee; sed haec, quibus aurea possint 
saecula cantari, quibus et deus ipse canatur, 
qui populos urbesque regit pacemque togatam.  
Meliboeus Dulce quidem resonas, nec te diversus Apollo 
despicit, o iuvenis, sed magnae numina Romae 
non ita cantari debent, ut ovile Menalcae. 
Corydon Quidquid id est, silvestre licet videatur acutis 
auribus et nostro tantum memorabile pago, 
nunc mea rusticitas, si non valet arte polita 
carminis, at certe valeat pietate probari. 
rupe sub hac, eadem quam maxima pinus obumbrat, 
haec eadem nobis frater meditatur Amyntas, 
quem vicina meis natalibus admovet aetas.  
Meliboeus Iam puerum calamos et odorae vincula cerae 
iungere non cohibes, levibus quem saepe cicutis 
ludere conantem vetuisti fronte paterna? 
dicentem, Corydon, te non semel ista notavi 
frange, puer, calamos et inanes desere Musas; 
i, potius glandes rubicundaque collige corna, 
duc ad mulctra greges et lac venale per urbem 
non tacitus porta. quid enim tibi fistula reddet, 
quo tutere famem? certe mea carmina nemo 
praeter ab his scopulis ventosa remurmurat echo. 
Corydon Haec ego, confiteor, dixi, Meliboee, sed olim 
non eadem nobis sunt tempora, non deus idem. 
spes magis arridet certe ne fraga rubosque 
colligerem viridique famem solarer hibisco, 
tu facis et tua nos alit indulgentia farre; 
tu nostras miseratus opes docilemque iuventam 
hiberna prohibes ieiunia solvere fago.  
ecce nihil querulum per te, Meliboee, sonamus; 
per te secura saturi recubamus in umbra 
et fruimur silvis Amaryllidos, ultima nuper 
litora, terrarum, nisi tu, Meliboee, fuisses, 
ultima visuri, trucibusque obnoxia Mauris 
pascua Geryonis, liquidis ubi cursibus ingens 
dicitur occiduas impellere Baetis harenas. 
scilicet extremo nunc vilis in orbe iacerem,  
a dolor! et pecudes inter conductus Hiberas 
irrita septena modularer sibila canna; 
nec quisquam nostras inter dumeta Camenas 
respiceret; non ipse daret mihi forsitan aurem, 
ipse deus vacuam longeque sonantia vota 
scilicet extremo non exaudiret in orbe. 
sed nisi forte tuas melior sonus advocat aures  
et nostris aliena magis tibi carmina rident, 
vis, hodierna tua subigatur pagina lima? 
nam tibi non tantum venturos dicere ventos 
agricolis qualemque ferat sol aureus ortum 
attribuere dei, sed dulcia carmina saepe 
concinis, et modo te Baccheis Musa corymbis 
munerat et lauro modo pulcher obumbrat Apollo. 
quod si tu faveas trepido mihi, forsitan illos 
experiar calamos, here quos mihi doctus Iollas 
donavit dixitque truces haec fistula tauros 
conciliat nostroque sonat dulcissima Fauno. 
Tityrus hanc habuit, cecinit qui primus in istis 
montibus Hyblaea modulabile carmen avena.  
Meliboeus Magna petis, Corydon, si Tityrus esse laboras. 
ille fuit vates sacer et qui posset avena 
praesonuisse chelyn, blandae cui saepe canenti 
adlusere ferae, cui substitit advena quercus. 
quem modo cantantem rutilo spargebat acantho 
Nais et implicitos comebat pectine crines. 
Corydon Est, fateor, Meliboee, deus sed nec mihi Phoebus 
forsitan abnuerit; tu tantum commodus audi 
scimus enim, quam te non aspernetur Apollo. 
Meliboeus Incipe, nam faveo; sed prospice, ne tibi forte 
tinnula tam fragili respiret fistula buxo, 
quam resonare solet, si quando laudat Alexin.  
hos potius, magis hos calamos sectare, canales 
exprime, qui dignas cecinerunt consule silvas. 
incipe, ne dubita. venit en et frater Amyntas 
cantibus iste tuis alterno succinet ore. 
ducite, nec mora sit, vicibusque reducite carmen; 
tuque prior, Corydon, tu proximus ibis, Amynta. 
Corydon Ab Iove principium, si quis canit aethera, sumat, 
si quis Atlantiaci pondus molitur Olympi 
at mihi, qui nostras praesenti numine terras 
perpetuamque regit iuvenili robore pacem, 
laetus et augusto felix arrideat ore.  
Amyntas Me quoque facundo comitatus Apolline Caesar 
respiciat, montes neu dedignetur adire, 
quos et Phoebus amat, quos Iuppiter ipse tuetur 
in quibus Augustos visurae saepe triumphos 
laurus fructificant vicinaque nascitur arbos. 
Corydon Ipse polos etiam qui temperat igne geluque, 
Iuppiter ipse parens, cui tu iam proximus, ecce, 
Caesar, abes, posito paulisper fulmine saepe 
Cresia rura petit viridique reclinis in antro 
carmina Dictaeis audit Curetica silvis.  amyntas    
Corydon Aspicis, ut virides audito Caesare silvae 
conticeant? memini, quamvis urgente procella 
sic nemus immotis subito requiescere ramis, 
et dixi deus hinc, certe deus expulit Euros. 
nec mora; Parrhasiae solverunt sibila cannae.  
Amyntas Aspicis, ut teneros subitus vigor excitet agnos? 
utque superfuso magis ubera lacte graventur 
et nuper tonsis exundent vellera fetis? 
hoc ego iam, memini, semel hac in valle notavi 
et venisse Palen pecoris dixisse magistros. 
Corydon Scilicet omnis eum tellus, gens omnis adorat, 
diligiturque deis, quem sic taciturna verentur 
arbuta, cuius iners audito nomine tellus 
incaluit floremque dedit; cui silva vocato 
densat odore comas, stupefacta regerminat arbos. 
Amyntas Illius ut primum senserunt numina terrae, 
coepit et uberior, sulcis fallentibus olim,  
luxuriare seges tandemque legumina plenis 
vix resonant siliquis; nec praefocata malignum 
messis habet lolium nec inertibus albet avenis. 
Corydon Numine Caesareo securior ipse Lycaeus 
Pan recolit silvas et amoena Faunus in umbra 
securus recubat placidoque in fonte lavatur 
Nais et humanum non calcatura cruorem 
per iuga siccato velox pede currit Oreas. 
Amyntas Iam neque damnatos metuit iactare ligones 
fossor et invento, si fors dedit, utitur auro; 
nec timet, ut nuper, dum iugera versat arator, 
ne sonet offenso contraria vomere massa, 
iamque palam presso magis et magis instat aratro.  
Corydon Ille dat, ut primas Cereri dare cultor aristas 
possit et intacto Bromium perfundere vino, 
ut nudus ruptas saliat calcator in uvas 
utque bono plaudat paganica turba magistro, 
qui facit egregios ad pervia compita ludos. 
Amyntas Ille meis pacem dat montibus ecce per illum, 
seu cantare iuvat seu ter pede lenta ferire 
gramina, nullus obest licet et cantare choreis 
et cantus viridante licet mihi condere libro, 
turbida nec calamos iam surdant classica nostros.  
Corydon Di, precor, hunc iuvenem, quem vos neque fallor ab ipso 
aethere misistis, post longa reducite vitae 
tempora vel potius mortale resolvite pensum 
et date perpetuo caelestia fila metallo 
sit deus et nolit pensare palatia caelo! 
Amyntas Tu quoque mutata seu Iuppiter ipse figura, 
Caesar, ades seu quis superum sub imagine falsa 
mortalique lates es enim deus; hunc, precor, orbem, 
hos, precor, aeternum populos rege! sit tibi caeli 
vilis amor coeptamque, pater, ne desere pacem!  
Meliboeus Rustica credebam nemorales carmina vobis 
concessisse deas et obesis auribus apta; 
verum, quae paribus modo concinuistis avenis, 
tam liquidum, tam dulce canunt, ut non ego malim 
quod Peligna solent examina lambere nectar. 
Corydon Olim quam tereti decurrent carmina versu 
nunc, Meliboee, sonant, si quando montibus istis  
dicar habere Larem, si quando nostra videre 
pascua contingat! vellit nam saepius aurem 
invida Paupertas et dicit ovilia cura! 
at tu, si qua tamen non aspernanda putabis, 
fer, Meliboee, deo mea carmina nam tibi fas est 
sacra Palatini penetralia visere Phoebi. 
tum mihi talis eris, qualis qui dulce sonantem 
Tityron e silvis dominam deduxit in urbem 
ostenditque deis et spreto dixit ovili 
Tityre, rura prius, sed post cantabimus arma. 
Amyntas Respiciat nostros utinam fortuna labores 
pulcrior et meritae faveat deus ipse iuventae!  
nos tamen interea tenerum mactabimus haedum 
et pariter subitae peragemus fercula cenae. 
Meliboeus Nunc ad flumen oves deducite iam fremit aestas, 
iam sol contractas pedibus magis admovet umbras. 
V 
Forte Micon senior Canthusque, Miconis alumnus, 
torrentem patula vitabant ilice solem, 
cum iuveni senior praecepta daturus alumno 
talia verba refert tremulis titubantia labris 
quas errare vides inter dumeta capellas 
canaque lascivo concidere germina morsu, 
Canthe puer, quos ecce greges a monte remotos 
cernis in aprico decerpere gramina campo,  
hos tibi do senior iuveni pater ipse tuendos 
accipe. iam certe potes insudare labori, 
iam pro me gnavam potes exercere iuventam. 
aspicis ut nobis aetas iam mille querelas 
afferat et baculum premat inclinata senectus? 
sed qua lege regas et amantes lustra capellas 
et melius pratis errantes mollibus agnas, 
percipe. vere novo, cum iam tinnire volucres 
incipient nidosque reversa lutabit hirundo, 
protinus hiberno pecus omne movebis ovili. 
tunc etenim melior vernanti germine silva 
pullat et aestivas reparabilis incohat umbras, 
tunc florent silvae viridisque renascitur annus, 
tunc Venus et calidi scintillat fervor amoris  
lascivumque pecus salientes accipit hircos. 
sed non ante greges in pascua mitte reclusos, 
quam fuerit placata Pales. tum caespite vivo 
pone focum geniumque loci Faunumque Laresque 
salso farre voca; tepidos tunc hostia cultros 
imbuat hac etiam, dum vivit, ovilia lustra. 
nec mora, tunc campos ovibus, dumeta capellis 
orto sole dabis, simul hunc transcendere montem 
coeperit ac primae spatium tepefecerit horae. 
at si forte vaces, dum matutina relaxat 
frigora sol, tumidis spument tibi mulctra papillis. 
in tenebris quod mane fluet, rursusque premetur  
mane quod occiduae mulsura redegerit horae. 
parce tamen fetis ne sint compendia tanti, 
destruat ut niveos venalis caseus agnos; 
nam tibi praecipuo fetura coletur amore. 
te quoque non pudeat, cum serus ovilia vises, 
si qua iacebit ovis partu resoluta recenti, 
hanc umeris portare tuis natosque patenti 
ferre sinu tremulos et nondum stare paratos. 
nec tu longinquas procul a praesaepibus herbas  
nec nimis amotae sectabere pabula silvae, 
dum peragit vernum Iovis inconstantia tempus. 
veris enim dubitanda fides modo fronte serena 
blandius arrisit, modo cum caligine nimbos 
intulit et miseras torrentibus abstulit agnas. 
at cum longa dies sitientes afferet aestus 
nec fuerit variante deo mutabile caelum, 
iam silvis committe greges, iam longius herbas 
quaere; sed ante diem pecus exeat umida dulces 
efficit aura cibos, quotiens fugientibus Euris  
frigida nocturno tanguntur pascua rore 
et matutinae lucent in gramine guttae. 
at simul argutae nemus increpuere cicadae, 
ad fontem compelle greges; nec protinus herbas 
et campos permitte sequi, sed protegat illos 
interea veteres quae porrigit aesculus umbras. 
verum ubi declini iam nona tepescere sole 
incipietque serique videbitur hora premendi, 
rursus pasce greges et opacos desere lucos. 
nec prius aestivo pecus includatur ovili, 
quam levibus nidis somnos captare volucris  
cogitet et tremulo queribunda fritinniat ore. 
cum iam tempus erit maturas demere lanas, 
sucida iam tereti constringere vellera iunco, 
hircorumque iubas et olentes caedere barbas, 
ante tamen secerne pecus gregibusque notatis 
consimiles include comas, ne longa minutis, 
mollia ne duris coeant, ne candida fuscis. 
sed tibi cum vacuas posito velamine costas 
denudavit ovis, circumspice, ne sit acuta 
forpice laesa cutis, tacitum ne pusula virus 
texerit occulto sub vulnere quae nisi ferro 
rumpitur, a! miserum fragili rubigine corpus  
arrodet sanies et putria contrahet ossa. 
providus hoc moneo viventia sulphura tecum 
et scillae caput et virosa bitumina portes, 
vulneribus laturus opem. nec Brutia desit 
pix tibi tu liquido picis unguine terga memento, 
si sint rasa, linas. durae quoque pondera malthae 
ardenti coquito lentumque bitumen aheno, 
impressurus ovi tua nomina; nam tibi lites 
auferet ingentes lectus possessor in armo.  
nunc etiam, dum siccus ager, dum fervida tellus, 
dum rimosa palus et multo torrida limo 
aestuat et fragiles nimium sol pulverat herbas, 
lurida conveniet succendere galbana saeptis 
et tua cervino lustrare mapalia fumo. 
obfuit ille malis odor anguibus ipse videbis 
serpentum cecidisse minas non stringere dentes 
ulla potest uncos, sed inani debilis ore 
marcet et obtuso iacet exarmata veneno. 
nunc age vicinae circumspice tempora brumae 
qua ratione geras. aperit cum vinea saepes 
et portat laetas securus circitor uvas, 
incipe falce nemus vivasque recidere frondes. 
nunc opus est teneras summatim stringere virgas, 
nunc hiemi servare comas, dum permanet umor, 
dum viret et tremulas non excutit Africus umbras. 
has tibi conveniet tepidis fenilibus olim 
promere, cum pecudes extremus clauserit annus.  
hac tibi nitendum, labor hic in tempore noster 
gnavaque sedulitas redit et pastoria virtus. 
ne pigeat ramos siccis miscere recentes 
et sucos adhibere novos licet horrida nimbis 
instet hiems nimioque gelu nivibusque coactis 
incurvare velit nemus et constringere frondes, 
tu tamen aut leves hederas aut molle salictum 
valle premes media sitis est pensanda tuorum, 
Canthe, gregum viridante cibo nihil aridus illis, 
ingenti positus quamvis strue, prosit acervus, 
virgea si desint liquido turgentia suco 
et quibus est aliquid plenae vitale medullae. 
praecipue gelidum stipula cum fronde caduca 
sterne solum, ne forte rigor penetrabile corpus  
urat et interno vastet pecuaria morbo. 
plura quidem meminisse velim, nam plura supersunt 
sed iam sera dies cadit et iam sole fugato 
frigidus aestivas impellit Noctifer horas. 
VI Astylus, Lycidas, Mnasyllus 
Astylus Serus ades, Lycida modo Nyctilus et puer Alcon 
certavere sub his alterno carmine ramis, 
iudice me, sed non sine pignore. Nyctilus haedos 
iuncta matre dedit catulum dedit ille Lacaenae, 
iuravitque genus sed sustulit omnia victor.  
Lycidas Nyctilon ut cantu rudis exsuperaverit Alcon? 
Astyle, credibile est, si vincat acanthida cornix, 
vocalem superet si dirus aedona bubo. 
Astylus Non potiar Petale, qua nunc ego maceror una, 
si magis aut docili calamorum Nyctilus arte 
aut cantu magis est quam vultu proximus illi. 
Lycidas Iam non decipior te iudice pallidus alter 
venit et hirsuta spinosior hystrice barbam; 
candidus alter erat levique decentior ovo  
et ridens oculis crinemque simillimus auro, 
qui posset dici, si non cantaret, Apollo. 
Astylus O Lycida, si quis tibi carminis usus inesset, 
tu quoque laudatum posses Alcona probare. 
Lycidas Vis igitur, quoniam nec nobis, improbe, par es, 
ipse tuos iudex calamos committere nostris? 
vis conferre manum? veniat licet arbiter Alcon. 
Astylus Vinces tu quemquam? vel te certamine quisquam 
dignetur, qui vix stillantes, aride, voces 
rumpis et expellis male singultantia verba?  
Lycidas Fingas plura licet nec enim potes, improbe, vera 
exprobrare mihi, sicut tibi multa Lycotas. 
sed quid opus vana consumere tempora lite? 
ecce venit Mnasyllus erit nisi forte recusas 
arbiter inflatis non credulus, improbe, verbis. 
Astylus Malueram, fateor, vel praedamnatus abire 
quam tibi certanti partem committere vocis. 
ne tamen hoc impune feras en aspicis illum, 
candida qui medius cubat inter lilia, cervum? 
quamvis hunc Petale mea diligat, accipe victor. 
scit frenos et ferre iugum sequiturque vocantem 
credulus et mensae non improba porrigit ora.  
aspicis, ut fruticat late caput utque sub ipsis 
cornibus et tereti pendent redimicula collo? 
aspicis, ut niveo frons inretita capistro 
lucet et, a dorso quae totam circuit alvum, 
alternat vitreas lateralis cingula bullas? 
cornua summa vides? ramosaque tempora molles 
implicuere rosae rutiloque monilia torque 
extrema cervice natant, ubi pendulus apri 
dens sedet et nivea distinguit pectora luna, 
hunc, sicutque vides, pignus, Mnasylle, paciscor 
perdere, dum sciat hic se non sine pignore vinci.  
Lycidas Terreri, Mnasylle, suo me munere credit 
aspice quam timeam! genus est, ut scitis, equarum 
non vulgare mihi, quarum de sanguine ponam 
velocem Petason, qui gramina matre relicta 
nunc primum teneris libavit dentibus illi 
terga sedent, micat acre caput, sine pondere cervix, 
et tornata brevi substringitur ungula cornu, 
ungula, qua viridi sic exsultavit in arvo, 
tangeret ut fragiles, sed non curvaret, aristas 
hunc dare, si vincar, silvestria numina iuro.  
Mnasyllus Et vacat et vestros cantus audire iuvabit. 
iudice me sane contendite, si libet istic 
protinus ecce torum fecere sub ilice Musae. 
Astylus Sed ne vicini nobis sonus obstrepat amnis, 
gramina linquamus ripamque volubilis undae. 
namque sub exeso raucum mihi pumice lymphae 
respondent et obest arguti glarea rivi. 
Lycidas Si placet, antra magis vicinaque saxa petamus, 
saxa, quibus viridis stillanti vellere muscus 
dependet scopulisque cavum sinuantibus arcum 
imminet exesa veluti testudine concha.  
Mnasyllus Venimus et tacito sonitum mutavimus antro 
seu residere libet, dabit ecce sedilia tophus, 
ponere seu cubitum, melior viret herba tapetis. 
nunc mihi seposita reddantur carmina lite; 
nam vicibus teneros malim cantetis amores 
Astyle, tu Petalen, Lycida, tu Phyllida lauda. 
Lycidas Tu modo nos illis iam nunc, Mnasylle, precamur 
auribus accipias, quibus hunc et Acanthida nuper 
diceris in silva iudex audisse Thalea.  
Astylus Non equidem possum, cum provocet iste, tacere. 
rumpor enim, Mnasylle nihil nisi iurgia quaerit. 
audiat aut dicat, quoniam cupit; hoc mihi certe 
dulce satis fuerit, Lycidam spectare trementem, 
dum te teste palam sua crimina pallidus audit. 
Lycidas Me, puto, vicinus Stimicon, me proximus Aegon 
hos inter frutices tacite risere volentem 
oscula cum tenero simulare virilia Mopso. 
Astylus Fortior o utinam nondum Mnasyllus adesset! 
efficerem, ne te quisquam tibi turpior esset.  
Mnasyllus Quid furitis, quo vos insania tendere iussit? 
si vicibus certare placetsed non ego vobis 
arbiter hoc alius possit discernere iudex. 
et venit ecce Micon, venit et vicinus Iollas 
litibus hi vestris poterunt imponere finem.  
VII Lycotas, Corydon 
Lycotas Lentus ab urbe venis, Corydon; vicesima certe 
nox fuit, ut nostrae cupiunt te cernere silvae, 
ut tua maerentes exspectant iubila tauri. 
Corydon O piger, o duro non mollior axe, Lycota, 
qui veteres fagos nova quam spectacula mavis 
cernere, quae patula iuvenis deus edit harena.  
Lycotas Mirabar, quae tanta foret tibi causa morandi, 
cur tua cessaret taciturnis fistula silvis 
et solus Stimicon caneret, pallente corymbo 
quem sine te maesti et tenero donavimus haedo. 
nam, dum lentus abes, lustravit ovilia Thyrsis, 
iussit et arguta iuvenes certare cicuta. 
Corydon Sit licet invictus Stimicon et praemia dives 
auferat, accepto nec solum gaudeat haedo, 
verum tota ferat quae lustrat ovilia Thyrsis 
non tamen aequabit mea gaudia; nec mihi, si quis 
omnia Lucanae donet pecuaria silvae, 
grata magis fuerint quam quae spectavimus urbe. 
Lycotas Dic age dic, Corydon, nec nostras invidus aures 
despice non aliter certe mihi dulce loquere,  
quam cantare soles, quotiens ad sacra vocatur 
aut fecunda Pales aut pastoralis Apollo. 
Corydon Vidimus in caelum trabibus spectacula textis 
surgere, Tarpeium prope despectantia culmen; 
emensique gradus et clivos lene iacentes 
venimus ad sedes, ubi pulla sordida veste 
inter femineas spectabat turba cathedras. 
nam quaecumque patent sub aperto libera caelo, 
aut eques aut nivei loca densavere tribuni. 
qualiter haec patulum concedit vallis in orbem 
et sinuata latus resupinis undique silvis 
inter continuos curvatur concava montes, 
sic ibi planitiem curvae sinus ambit harenae 
et geminis medium se molibus alligat ovum. 
quid tibi nunc referam, quae vix suffecimus ipsi 
per partes spectare suas? sic undique fulgor 
percussit. stabam defixus et ore patenti  
cunctaque mirabar necdum bona singula noram, 
cum mihi tum senior, lateri qui forte sinistro 
iunctus erat, quid te stupefactum, rustice, dixit 
ad tantas miraris opes, qui nescius auri 
sordida tecta, casas, et sola mapalia nosti? 
en ego iam tremulus et vertice canus et ista 
factus in urbe senex stupeo tamen omnia certe 
vilia sunt nobis quaecumque prioribus annis 
vidimus, et sordet quidquid spectavimus olim. 
balteus en gemmis, en illita porticus auro 
certatim radiant; nec non, ubi finis harenae 
proxima marmoreo praebet spectacula muro, 
sternitur adiunctis ebur admirabile truncis  
et coit in rotulum, tereti qui lubricus axe 
impositos subita vertigine falleret ungues 
excuteretque feras. auro quoque torta refulgent 
retia, quae totis in harenam dentibus exstant, 
dentibus aequatis; et erat mihi crede, Lycota, 
si qua fides nostro dens longior omnis aratro. 
ordine quid referam? vidi genus omne ferarum, 
hic niveos lepores et non sine cornibus apros, 
hic raram silvis etiam, quibus editur, alcen. 
vidimus et tauros, quibus aut cervice levata  
deformis scapulis torus eminet aut quibus hirtae 
iactantur per colla iubae, quibus aspera mento 
barba iacet tremulisque rigent palearia saetis. 
nec solum nobis silvestria cernere monstra 
contigit aequoreos ego cum certantibus ursis 
spectavi vitulos et equorum nomine dictum, 
sed deforme pecus, quod in illo nascitur amne, 
qui sata riparum vernantibus irrigat undis. 
a! trepidi quotiens sola discedentis harenae 
vidimus inverti, ruptaque voragine terrae 
emersisse feras; et in isdem saepe cavernis 
aurea cum subito creverunt arbuta nimbo.  
Lycotas O felix Corydon, quem non tremebunda senectus 
impedit! o felix, quod in haec tibi saecula primos 
indulgente deo demittere contigit annos! 
nunc, tibi si propius venerandum cernere numen 
fors dedit et praesens vultumque habitumque notasti, 
dic age dic, Corydon, quae sit mihi forma deorum. 
Corydon O utinam nobis non rustica vestis inesset 
vidissem propius mea numina! sed mihi sordes 
pullaque paupertas et adunco fibula morsu 
obfuerunt. utcumque tamen conspeximus ipsum 
longius; ac, nisi me visus decepit, in uno 
et Martis vultus et Apollinis esse putatur.  